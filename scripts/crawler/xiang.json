{
  "iching__1": "天行健，君子以自强不息。",
  "iching__1_1": "“潜龙，勿用”，阳在下也。",
  "iching__1_2": "“见龙再田”，德施普也。",
  "iching__1_3": "“终日乾乾”，反复道也。",
  "iching__1_4": "“或跃在渊”，进无咎也。",
  "iching__1_5": "“飞龙在天”，“大人”造也。",
  "iching__1_6": "“亢龙有悔”，盈不可久也。",
  "iching__1_7": "“用九”，天德不可为首也。",
  "iching__2": "地势坤，君子以厚德载物。",
  "iching__2_1": "“履霜坚冰”，阴始凝也；驯致其道，至坚冰也。",
  "iching__2_2": "六二之动，“直”以“方”也。“不习无不利”，地道光也。",
  "iching__2_3": "“含章可贞”，以时发也；“或从王事”，知光大也。",
  "iching__2_4": "“括囊无咎”，慎不害也。",
  "iching__2_5": "“黄裳元吉”，文在中也。",
  "iching__2_6": "“龙战于野”，其道穷也。",
  "iching__2_7": "用六“永贞”，以大终也。",
  "iching__3": "云雷，屯。君子以经纶。",
  "iching__3_1": "虽磐桓，志行正也；以贵下贱，大得民也。",
  "iching__3_2": "六二之难，乘刚也。“十年乃字”，反常也。",
  "iching__3_3": "“即鹿无虞”，以从禽也。君子舍之；“往吝”，穷也。",
  "iching__3_4": "“求”而“往”，明也。",
  "iching__3_5": "“屯其膏”，施未光也。",
  "iching__3_6": "“泣血涟如”，何可长也？",
  "iching__4": "山下出泉，蒙。君子以果行育德。",
  "iching__4_1": "“利用刑人”，以正法也。",
  "iching__4_2": "“子克家”，刚柔接也。",
  "iching__4_3": "“勿用取女”，行不顺也。",
  "iching__4_4": "“困蒙”之“吝”，独远实也。",
  "iching__4_5": "“童蒙”之“吉”，顺以巽也。",
  "iching__4_6": "“利”用“御寇”，上下顺也。",
  "iching__5": "云上于天，需。君子以饮食宴乐。",
  "iching__5_1": "“需于郊”，不犯难行也；“利用恒，无咎”，未失常也。",
  "iching__5_2": "“需于沙”，衍在中也；虽“小有言”，以“吉”“终”也。",
  "iching__5_3": "“需于泥”，灾在外也；自我“致寇”，敬慎不败也。",
  "iching__5_4": "“需于血”，顺以听也。",
  "iching__5_5": "“酒食，贞吉”，以中正也。",
  "iching__5_6": "“不速之客”来，“敬之，终吉”，虽不当位，未大失也。",
  "iching__6": "天与水违行，讼。君子以作事谋始。",
  "iching__6_1": "“不永所事”，讼不可长也；虽“有小言”，其辩明也。",
  "iching__6_2": "“不克讼”，归逋，窜也；自下讼上，患至掇也。",
  "iching__6_3": "“食旧德”，从上吉也。",
  "iching__6_4": "“复即命，渝”，“安贞”不失也。",
  "iching__6_5": "“讼，元吉”，以中正也。",
  "iching__6_6": "以讼受服，亦不足敬也。",
  "iching__7": "地中有水，师。君子以容民畜众。",
  "iching__7_1": "“师出以律”，失律“凶”也。",
  "iching__7_2": "“在师中吉”，承天宠也；“王三锡命”，怀万邦也。",
  "iching__7_3": "“师或舆尸”，大无功也。",
  "iching__7_4": "“左次，无咎”，未失常也。",
  "iching__7_5": "“长子帅师”，以中行也；“弟子舆师”，使不当也。",
  "iching__7_6": "“大君有命”，以正功也；“小人勿用”，必乱邦也。",
  "iching__8": "地上有水，比。先王以建万国，亲诸侯。",
  "iching__8_1": "比之初六，有它吉也。",
  "iching__8_2": "“比之自内”，不自失也。",
  "iching__8_3": "“比之匪人”，不亦伤乎！",
  "iching__8_4": "“外比”于贤，以从上也。",
  "iching__8_5": "“显比”之吉，位正中也。舍逆取顺，“失前禽”也。“邑人不诫”，上使中也。",
  "iching__8_6": "“比之无首”，无所终也。",
  "iching__9": "风行天上，小畜。君子以懿文德。",
  "iching__9_1": "“复自道”，其义“吉”也。",
  "iching__9_2": "“牵复”在中，亦不自失也。",
  "iching__9_3": "“夫妻反目”，不能正室也。",
  "iching__9_4": "“有孚”“惕出”，上合志也。",
  "iching__9_5": "“有孚挛如”，不独富也。",
  "iching__9_6": "“既雨既处”，“德”积“载”也。“君子征凶”，有所疑也。",
  "iching__10": "上天下泽，履。君子以辨上下，定民志。",
  "iching__10_1": "“素履”之“往”，独行愿也。",
  "iching__10_2": "“幽人贞吉”，中不自乱也。",
  "iching__10_3": "“眇能视”，不足以有明也；“跛能履”，不足以与行也；“咥人之凶”，位不当也；“武人为于大君”，志刚也。",
  "iching__10_4": "“愬愬，终吉”，志行也。",
  "iching__10_5": "“夬履，贞厉”，位正当也。",
  "iching__10_6": "元吉在上，大有庆也。",
  "iching__11": "天地交，泰。后以财成天地之道，辅相天地之宜，以左右民。",
  "iching__11_1": "“拔茅”“征吉”，志在外也。",
  "iching__11_2": "“包荒”，“得尚于中行”，以光大也。",
  "iching__11_3": "“无往不复”，天地际也。",
  "iching__11_4": "“翩翩，不富”，皆失实也。“不戒以孚”，中心愿也。",
  "iching__11_5": "“以祉元吉”，中以行愿也。",
  "iching__11_6": "“城复于隍”，其命乱也。",
  "iching__12": "天地不交，否。君子以俭德辟难，不可荣以禄。",
  "iching__12_1": "“拔茅”“贞吉”，志在君也。",
  "iching__12_2": "“大人否，亨”，不乱群也。",
  "iching__12_3": "“包羞”，位不当也。",
  "iching__12_4": "“有命无咎”，志行也。",
  "iching__12_5": "“大人”之“吉”，位正当也。",
  "iching__12_6": "否终则倾，何可长也？",
  "iching__13": "天与火，同人。君子以类族辨物。",
  "iching__13_1": "出门同人，又谁“咎”也。",
  "iching__13_2": "“同人于宗”，吝道也。",
  "iching__13_3": "“伏戎于莽”，敌刚也；“三岁不兴”，安行也？",
  "iching__13_4": "“乘其墉”，义弗克也；其吉，则困而反则也。",
  "iching__13_5": "“同人”之先，以中直也。大师相遇，言相克也。",
  "iching__13_6": "“同人于郊”，志未得也。",
  "iching__14": "火在天上，大有。君子以遏恶扬善，顺天休命。",
  "iching__14_1": "大有初九，“无交害”也。",
  "iching__14_2": "“大车以载”，积中不败也。",
  "iching__14_3": "“公用亨于天子”，小人害也。",
  "iching__14_4": "“匪其彭，无咎”，明辨晢也。",
  "iching__14_5": "“厥孚交如”，信以发志也；“威如”之吉，易而无备也。",
  "iching__14_6": "大有上吉，“自天祐”也。",
  "iching__15": "地中有山，谦。君子以裒多益寡，称物平施。",
  "iching__15_1": "“谦谦君子”，卑以自牧也。",
  "iching__15_2": "“鸣谦，贞吉”，中心得也。",
  "iching__15_3": "“劳谦君子”，万民服也。",
  "iching__15_4": "“无不利，撝谦”，不违则也。",
  "iching__15_5": "“利用侵伐”，征不服也。",
  "iching__15_6": "“鸣谦”，志未得也；可“用行师”，“征邑国”也。",
  "iching__16": "雷出地奋，豫；先王以作乐崇德，殷荐之上帝，以配祖考。",
  "iching__16_1": "初六“鸣豫”，志穷“凶”也。",
  "iching__16_2": "“不终日，贞吉”，以中正也。",
  "iching__16_3": "“盱豫”“有悔”，位不当也。",
  "iching__16_4": "“由豫，大有得”，志大行也。",
  "iching__16_5": "六五“贞疾”，乘刚也；“恒不死”，中未亡也。",
  "iching__16_6": "“冥豫”在上，何可长也？",
  "iching__17": "泽中有雷，随。君子以向晦入宴息。",
  "iching__17_1": "“官有渝”，从正“吉”也；“出门交有功”，不失也。",
  "iching__17_2": "“系小子”，弗兼与也。",
  "iching__17_3": "“系丈夫”，志舍下也。",
  "iching__17_4": "“随有获”，其义“凶”也；“有孚在道”，明功也。",
  "iching__17_5": "“孚于嘉，吉”，位正中也。",
  "iching__17_6": "“拘系之”，上穷也。",
  "iching__18": "山下有风，蛊。君子以振民育德。",
  "iching__18_1": "“干父之蛊”，意承考也。",
  "iching__18_2": "“干母之蛊”，得中道也。",
  "iching__18_3": "“干父之蛊”，终“无咎”也。",
  "iching__18_4": "“裕父之蛊”，往未得也。",
  "iching__18_5": "“干父”“用誉”，承以德也。",
  "iching__18_6": "“不事王侯”，志可则也。",
  "iching__19": "泽上有地，临。君子以教思无穷，容保民无疆。",
  "iching__19_1": "“咸临，贞吉”，志行正也。",
  "iching__19_2": "“咸临，吉，无不利”，未顺命也。",
  "iching__19_3": "“甘临”，位不当也；“既忧之”，“咎”不长也。",
  "iching__19_4": "“至临，无咎”，位当也。",
  "iching__19_5": "“大君之宜”，行中之谓也。",
  "iching__19_6": "“敦临”之“吉”，志在内也。",
  "iching__20": "风行地上，观。先王以省方观民设教。",
  "iching__20_1": "初六“童观”，小人道也。",
  "iching__20_2": "“窥观”“女贞”，亦可丑也。",
  "iching__20_3": "“观我生，进退”，未失道也。",
  "iching__20_4": "“观国之光”，尚“宾”也。",
  "iching__20_5": "“观我生”，观民也。",
  "iching__20_6": "“观其生”，志未平也。",
  "iching__21": "雷电，噬嗑。先王以明罚敕法。",
  "iching__21_1": "“屦校灭趾”，不行也。",
  "iching__21_2": "“噬肤灭鼻”，乘刚也。",
  "iching__21_3": "“遇毒”，位不当也。",
  "iching__21_4": "“利艰贞吉”，未光也。",
  "iching__21_5": "“贞厉无咎”，得当也。",
  "iching__21_6": "“何校灭耳”，聪不明也。",
  "iching__22": "山下有火，贲。君子以明庶政，无敢折狱。",
  "iching__22_1": "“舍车而徒”，义弗乘也。",
  "iching__22_2": "“贲其须”，与上兴也。",
  "iching__22_3": "“永贞”之“吉”，终莫之陵也。",
  "iching__22_4": "六四，当位疑也；“匪寇，婚媾”，终无尤也。",
  "iching__22_5": "六五之吉，有喜也。",
  "iching__22_6": "白贲，无咎，上得志也。",
  "iching__23": "山附于地，剥。上以厚下安宅。",
  "iching__23_1": "“剥床以足”，以灭下也。",
  "iching__23_2": "“剥床以辨”，未有与也。",
  "iching__23_3": "“剥之，无咎”，失上下也。",
  "iching__23_4": "“剥床以肤”，切近灾也。",
  "iching__23_5": "“以宫人宠”，终无尤也。",
  "iching__23_6": "“君子得舆”，民所载也；“小人剥庐”，终不可用也。",
  "iching__24": "雷在地中，复。先王以至日闭关，商旅不行，后不省方。",
  "iching__24_1": "“不远”之“复”，以修身也。",
  "iching__24_2": "“休复”之“吉”，以下仁也。",
  "iching__24_3": "“频复”之“厉”，义“无咎”也。",
  "iching__24_4": "“中行独复”，以从道也。",
  "iching__24_5": "“敦复，无悔”，中以自考也。",
  "iching__24_6": "“迷复”之“凶”，反君道也。",
  "iching__25": "天下雷行，物与无妄。先王以茂对时，育万物。",
  "iching__25_1": "“无妄”之“往”，得志也。",
  "iching__25_2": "“不耕获”，未富也。",
  "iching__25_3": "“行人”得牛，“邑人”灾也。",
  "iching__25_4": "“可贞，无咎”，固有之也。",
  "iching__25_5": "“无妄”之“药”，不可试也。",
  "iching__25_6": "“无妄”之“行”，穷之灾也。",
  "iching__26": "天在山中，大畜。君子以多识前言往行，以畜其德。",
  "iching__26_1": "“有厉，利已”，不犯灾也。",
  "iching__26_2": "“舆说輹”，中无尤也。",
  "iching__26_3": "“利有攸往”，上合志也。",
  "iching__26_4": "六四“元吉”，有喜也。",
  "iching__26_5": "六五之“吉”，有庆也。",
  "iching__26_6": "“何天之衢”，道大行也。",
  "iching__27": "山下有雷，颐。君子以慎言语，节饮食。",
  "iching__27_1": "“观我朵颐”，亦不足贵也。",
  "iching__27_2": "六二“征凶”，行失类也。",
  "iching__27_3": "“十年勿用”，道大悖也。",
  "iching__27_4": "“颠颐”之“吉”，上施光也。",
  "iching__27_5": "“居贞”之“吉”，顺以从上也。",
  "iching__27_6": "“由颐，厉吉”，大有庆也。",
  "iching__28": "泽灭木，大过；君子以独立不惧，遁世无闷。",
  "iching__28_1": "“藉用白茅”，柔在下也。",
  "iching__28_2": "“老夫”“女妻”，过以相与也。",
  "iching__28_3": "“栋桡”之“凶”，不可以有辅也。",
  "iching__28_4": "“栋隆”之“吉”，不桡乎下也。",
  "iching__28_5": "“枯杨生华”，何可久也？“老妇”“士夫”，亦可丑也。",
  "iching__28_6": "“过涉”之“凶”，不可咎也。",
  "iching__29": "水洊至，习坎。君子以常德行，习教事。",
  "iching__29_1": "“习坎”入坎，失道凶也。",
  "iching__29_2": "“求小得”，未出中也。",
  "iching__29_3": "“来之坎坎”，终无功也。",
  "iching__29_4": "“樽酒，簋贰”，刚柔际也。",
  "iching__29_5": "“坎不盈”，中未大也。",
  "iching__29_6": "上六失道，凶“三岁”也。",
  "iching__30": "明两作，离。大人以继明照于四方。",
  "iching__30_1": "“履错”之“敬”，以辟咎也。",
  "iching__30_2": "“黄离，元吉”，得中道也。",
  "iching__30_3": "“日昃之离”，何可久也！",
  "iching__30_4": "“突如其来如”，无所容也。",
  "iching__30_5": "六五之“吉”，离王公也。",
  "iching__30_6": "“王用出征”，以正邦也。",
  "iching__31": "山上有泽，咸。君子以虚受人。",
  "iching__31_1": "“咸其拇”，志在外也。",
  "iching__31_2": "虽“凶”“居吉”，顺不害也。",
  "iching__31_3": "“咸其股”，亦不处也。志在随人，所执下也。",
  "iching__31_4": "“贞吉，悔亡”，未感害也；“憧憧往来”，未光大也。",
  "iching__31_5": "“咸其脢”，志未也。",
  "iching__31_6": "“咸其辅颊舌”，滕口说也。",
  "iching__32": "雷风，恒。君子以立不易方。",
  "iching__32_1": "“浚恒”之“凶”，始求深也。",
  "iching__32_2": "九二“悔亡”，能久中也。",
  "iching__32_3": "“不恒其德”，无所容也。",
  "iching__32_4": "久非其位，安得禽也？",
  "iching__32_5": "“妇人”贞吉，从一而终也。“夫子”制义，从妇凶也。",
  "iching__32_6": "“振恒”在上，大无功也。",
  "iching__33": "天下有山，遁。君子以远小人，不恶而严。",
  "iching__33_1": "“遁尾”之“厉”，不往，何灾也？",
  "iching__33_2": "“执用黄牛”，固志也。",
  "iching__33_3": "“系遁之厉”，有疾惫也；“畜臣妾，吉”，不可大事也。",
  "iching__33_4": "“君子”“好遁”，“小人否”也。",
  "iching__33_5": "“嘉遁，贞吉”，以正志也。",
  "iching__33_6": "“肥遁，无不利”，无所疑也。",
  "iching__34": "雷在天上，大壮。君子以非礼弗履。",
  "iching__34_1": "“壮于趾”，其孚穷也。",
  "iching__34_2": "九二“贞吉”，以中也。",
  "iching__34_3": "“小人用壮”，“君子”“罔”也。",
  "iching__34_4": "“藩决不羸”，尚往也。",
  "iching__34_5": "“丧羊于易”，位不当也。",
  "iching__34_6": "“不能退，不能遂”，不详也；“艰则吉”，咎不长也。",
  "iching__35": "明出地上，晋。君子以自昭明德。",
  "iching__35_1": "“晋中摧如”，独行正也。“裕无咎”，未受命也。",
  "iching__35_2": "“受兹介福”，以中正也。",
  "iching__35_3": "“众允”之志，上行也。",
  "iching__35_4": "“鼫鼠”“贞厉”，位不当也。",
  "iching__35_5": "“失得勿恤”，往有庆也。",
  "iching__35_6": "“维用伐邑”，道未光也。",
  "iching__36": "明入地中，明夷。君子以莅众，用晦而明。",
  "iching__36_1": "“君子于行”，义不食也。",
  "iching__36_2": "六二之“吉”，顺以则也。",
  "iching__36_3": "“南狩”之志，乃大得也。",
  "iching__36_4": "“入于左腹”，获心意也。",
  "iching__36_5": "“箕子”之“贞”，明不可息也。",
  "iching__36_6": "“初登于天”，照四国也。“后入于地”，失则也。",
  "iching__37": "风自火出，家人。君子以言有物而行有恒。",
  "iching__37_1": "“闲有家”，志未变也。",
  "iching__37_2": "六二之“吉”，顺以巽也。",
  "iching__37_3": "“家人嗃嗃”，未失也；“妇子嘻嘻”，失家节也。",
  "iching__37_4": "“富家，大吉”，顺在位也。",
  "iching__37_5": "“王假有家”，交相爱也。",
  "iching__37_6": "“威如”之“吉”，反身之谓也。",
  "iching__38": "上火下泽，睽；君子以同而异。",
  "iching__38_1": "“见恶人”，以辟咎也。",
  "iching__38_2": "“遇主于巷”，未失道也。",
  "iching__38_3": "“见舆曳”，位不当也。“无初有终”，遇刚也。",
  "iching__38_4": "“交孚”“无咎”，志行也。",
  "iching__38_5": "“厥宗噬肤”，往有庆也。",
  "iching__38_6": "“遇雨”之“吉”，群疑亡也。",
  "iching__39": "山上有水，蹇。君子以反身修德。",
  "iching__39_1": "“往蹇，来誉”，宜待也。",
  "iching__39_2": "“王臣蹇蹇”，终无尤也。",
  "iching__39_3": "“往蹇，来反”，内喜之也。",
  "iching__39_4": "“往蹇，来连”，当位实也。",
  "iching__39_5": "“大蹇，朋来”，以中节也。",
  "iching__39_6": "“往蹇，来硕”，志在内也；“利见大人”，以从贵也。",
  "iching__40": "雷雨作，解。君子以赦过宥罪。",
  "iching__40_1": "刚柔之际，义“无咎”也。",
  "iching__40_2": "九二“贞吉”，得中道也。",
  "iching__40_3": "“负且乘”，亦可丑也；自我致戎，又谁咎也？",
  "iching__40_4": "“解而拇”，未当位也。",
  "iching__40_5": "“君子”“有解”，小人退也。",
  "iching__40_6": "“公用射隼”，以解悖也。",
  "iching__41": "山下有泽，损。君子以惩忿窒欲。",
  "iching__41_1": "“已事遄往”，尚合志也。",
  "iching__41_2": "九二“利贞”，中以为志也。",
  "iching__41_3": "“一人行”，三则疑也。",
  "iching__41_4": "“损其疾”，亦可喜也。",
  "iching__41_5": "六五“元吉”，自上祐也。",
  "iching__41_6": "“弗损益之”，大得志也。",
  "iching__42": "风雷，益。君子以见善则迁，有过则改。",
  "iching__42_1": "“元吉，无咎”，下不厚事也。",
  "iching__42_2": "“或益之”，自外来也。",
  "iching__42_3": "益“用凶事”，固有之也。",
  "iching__42_4": "“告公从”，以益志也。",
  "iching__42_5": "“有孚惠心”，“勿问”之矣；“惠我德”，大得志也。",
  "iching__42_6": "“莫益之”，偏辞也；“或击之”，自外来也。",
  "iching__43": "泽上于天，夬。君子以施禄及下，居德则忌。",
  "iching__43_1": "“不胜”而“往”，咎也。",
  "iching__43_2": "“有戎”“勿恤”，得中道也。",
  "iching__43_3": "“君子夬夬”，终无咎也。",
  "iching__43_4": "“其行次且”，位不当也；“闻言不信”，聪不明也。",
  "iching__43_5": "“中行无咎”，中未光也。",
  "iching__43_6": "“无号”之“凶”，终不可长也。",
  "iching__44": "天下有风，姤。后以施命诰四方。",
  "iching__44_1": "“系于金柅”，柔道牵也。",
  "iching__44_2": "“包有鱼”，义不及宾也。",
  "iching__44_3": "“其行次且”，行未牵也。",
  "iching__44_4": "“无鱼”之“凶”，远民也。",
  "iching__44_5": "九五“含章”，中正也；“有陨自天”，志不舍命也。",
  "iching__44_6": "“姤其角”，上穷吝也。",
  "iching__45": "泽上于地，萃。君子以除戎器，戒不虞。",
  "iching__45_1": "“乃乱乃萃”，其志乱也。",
  "iching__45_2": "“引吉，无咎”，中未变也。",
  "iching__45_3": "“往无咎”，上巽也。",
  "iching__45_4": "“大吉，无咎”，位不当也。",
  "iching__45_5": "“萃有位”，志未光也。",
  "iching__45_6": "“赍咨涕洟”，未安上也。",
  "iching__46": "地中生木，升。君子以顺德，积小以高大。",
  "iching__46_1": "“允升，大吉”，上合志也。",
  "iching__46_2": "九二之“孚”，有喜也。",
  "iching__46_3": "“升虚邑”，无所疑也。",
  "iching__46_4": "“王用亨于岐山”，顺事也。",
  "iching__46_5": "“贞吉，升阶”，大得志也。",
  "iching__46_6": "“冥升在上”，消不富也。",
  "iching__47": "泽无水，困。君子以致命遂志。",
  "iching__47_1": "“入于幽谷”，幽不明也。",
  "iching__47_2": "“困于酒食”，中有庆也。",
  "iching__47_3": "“据于蒺藜”，乘刚也；“入于其宫，不见其妻”，不祥也。",
  "iching__47_4": "“来徐徐”，志在下也；虽不当位，有与也。",
  "iching__47_5": "“劓刖”，志未得也。“乃徐有说”，以中直也。“利用祭祀”，受福也。",
  "iching__47_6": "“困于葛藟”，未当也；“动悔，有悔”，吉行也。",
  "iching__48": "木上有水，井。君子以劳民劝相。",
  "iching__48_1": "“井泥不食”，下也；“旧井无禽”，时舍也。",
  "iching__48_2": "“井谷射鲋”，无与也。",
  "iching__48_3": "“井渫不食”，行恻也；求“王明”，受福也。",
  "iching__48_4": "“井甃，无咎”，修井也。",
  "iching__48_5": "“寒泉”之“食”，中正也。",
  "iching__48_6": "“元吉”在上，大成也。",
  "iching__49": "泽中有火，革。君子以治历明时。",
  "iching__49_1": "“巩用黄牛”，不可以有为也。",
  "iching__49_2": "“巳日”“革之”，行有嘉也。",
  "iching__49_3": "“革言三就”，又何之矣！",
  "iching__49_4": "“改命”之“吉”，信志也。",
  "iching__49_5": "“大人虎变”，其文炳也。",
  "iching__49_6": "“君子豹变”，其文蔚也；“小人革面”，顺以从君也。",
  "iching__50": "木上有火，鼎。君子以正位凝命。",
  "iching__50_1": "“鼎颠趾”，未悖也；“利出否”，以从贵也。",
  "iching__50_2": "“鼎有实”，慎所之也；“我仇有疾”，终无尤也。",
  "iching__50_3": "“鼎耳革”，失其义也。",
  "iching__50_4": "“覆公餗”，信如何也。",
  "iching__50_5": "“鼎黄耳”，中以为实也。",
  "iching__50_6": "“玉铉”在上，刚柔节也。",
  "iching__51": "洊雷，震。君子以恐惧修省。",
  "iching__51_1": "“震来虩虩”，恐致福也；“笑言哑哑”，后有则也。",
  "iching__51_2": "“震来厉”，乘刚也。",
  "iching__51_3": "“震苏苏”，位不当也。",
  "iching__51_4": "“震遂泥”，未光也。",
  "iching__51_5": "“震往来，厉”，危行也；其事在中，大无丧也。",
  "iching__51_6": "“震索索”，中未得也；虽“凶”“无咎”，畏邻戒也。",
  "iching__52": "兼山，艮。君子以思不出其位。",
  "iching__52_1": "“艮其趾”，未失正也。",
  "iching__52_2": "“不拯其随”，未退听也。",
  "iching__52_3": "“艮其限”，危“熏心”也。",
  "iching__52_4": "“艮其身”，止诸躬也。",
  "iching__52_5": "“艮其辅”，以中正也。",
  "iching__52_6": "“敦艮”之“吉”，以厚终也。",
  "iching__53": "山上有木，渐。君子以居贤德善俗。",
  "iching__53_1": "“小子”之“厉”，义无咎也。",
  "iching__53_2": "“饮食衎衎”，不素饱也。",
  "iching__53_3": "“夫征不复”，离群丑也；“妇孕不育”，失其道也；“利”用“御寇”，顺相保也。",
  "iching__53_4": "“或得其桷”，顺以巽也。",
  "iching__53_5": "“终莫之胜，吉”，得所愿也。",
  "iching__53_6": "“其羽可用为仪，吉”，不可乱也。",
  "iching__54": "泽上有雷，归妹。君子以永终知敝。",
  "iching__54_1": "“归妹以娣”，以恒也；“跛能履”“吉”，相承也。",
  "iching__54_2": "“利幽人之贞”，未变常也。",
  "iching__54_3": "“归妹以须”，未当也。",
  "iching__54_4": "“愆期”之志，有待而行也。",
  "iching__54_5": "“帝乙归妹”，“不如其娣之袂良”也，其位在中，以贵行也。",
  "iching__54_6": "上六“无实”，“承”虚“筐”也。",
  "iching__55": "雷电皆至，丰。君子以折狱致刑。",
  "iching__55_1": "“虽旬无咎”，过旬灾也。",
  "iching__55_2": "“有孚发若”，信以发志也。",
  "iching__55_3": "“丰其沛”，不可大事也；“折其右肱”，终不可用也。",
  "iching__55_4": "“丰其蔀”，位不当也；“日中见斗”，幽不明也；“遇其夷主，吉”，行也。",
  "iching__55_5": "六五之“吉”，“有庆”也。",
  "iching__55_6": "“丰其屋”，天际翔也；“窥其户，阒其无人”，自藏也。",
  "iching__56": "山上有火，旅。君子以明慎用刑而不留狱。",
  "iching__56_1": "“旅琐琐”，志穷灾也。",
  "iching__56_2": "“得童仆，贞”，终无尤也。",
  "iching__56_3": "“旅焚其次”，亦以伤矣；以旅与下，其义“丧”也。",
  "iching__56_4": "“旅于处”，未得位也；“得其资斧”，心未快也。",
  "iching__56_5": "“终以誉命”，上逮也。",
  "iching__56_6": "以旅在上，其义“焚”也；“丧牛于易”，终莫之闻也。",
  "iching__57": "随风，巽。君子以申命行事。",
  "iching__57_1": "“进退”，志疑也；“利武人之贞”，志治也。",
  "iching__57_2": "“纷若”之“吉”，得中也。",
  "iching__57_3": "“频巽”之“吝”，志穷也。",
  "iching__57_4": "“田获三品”，有功也。",
  "iching__57_5": "九五之“吉”，位正中也。",
  "iching__57_6": "“巽在床下”，上穷也；“丧其资斧”，正乎“凶”也。",
  "iching__58": "丽泽，兑。君子以朋友讲习。",
  "iching__58_1": "“和兑”之“吉”，行未疑也。",
  "iching__58_2": "“孚兑”之“吉”，信志也。",
  "iching__58_3": "“来兑”之“凶”，位不当也。",
  "iching__58_4": "九四之“喜”，有庆也。",
  "iching__58_5": "“孚于剥”，位正当也。",
  "iching__58_6": "上六“引兑”，未光也。",
  "iching__59": "风行水上，涣。先王以享于帝，立庙。",
  "iching__59_1": "初六之“吉”，顺也。",
  "iching__59_2": "“涣奔其机”，得愿也。",
  "iching__59_3": "“涣其躬”，志在外也。",
  "iching__59_4": "“涣其群，元吉”，光大也。",
  "iching__59_5": "“王居”“无咎”，正位也。",
  "iching__59_6": "“涣其血”，远害也。",
  "iching__60": "泽上有水，节。君子以制数度，议德行。",
  "iching__60_1": "“不出户庭”，知通塞也。",
  "iching__60_2": "“不出门庭，凶”，失时极也。",
  "iching__60_3": "“不节”之“嗟”，又谁“咎”也？",
  "iching__60_4": "“安节”之“亨”，承上道也。",
  "iching__60_5": "“甘节”之“吉”，居位中也。",
  "iching__60_6": "“苦节，贞凶”，其道穷也。",
  "iching__61": "泽上有风，中孚。君子以议狱缓死。",
  "iching__61_1": "初九“虞吉”，志未变也。",
  "iching__61_2": "“其子和之”，中心愿也。",
  "iching__61_3": "“或鼓或罢”，位不当也。",
  "iching__61_4": "“马匹亡”，绝类上也。",
  "iching__61_5": "“有孚挛如”，位正当也。",
  "iching__61_6": "“翰音登于天”，何可长也！",
  "iching__62": "山上有雷，小过。君子以行过乎恭，丧过乎哀，用过乎俭。",
  "iching__62_1": "“飞鸟以凶”，不可如何也。",
  "iching__62_2": "“不及其君”，臣不可过也。",
  "iching__62_3": "“从或戕之”，凶如何也。",
  "iching__62_4": "“弗过遇之”，位不当也；“往厉必戒”，终不可长也。",
  "iching__62_5": "“密云不雨”，已上也。",
  "iching__62_6": "“弗遇过之”，已亢也。",
  "iching__63": "水在火上，既济。君子以思患而豫防之。",
  "iching__63_1": "“曳其轮”，义无咎也。",
  "iching__63_2": "“七日得”，以中道也。",
  "iching__63_3": "“三年克之”，惫也。",
  "iching__63_4": "终日戒，有所疑也。",
  "iching__63_5": "“东邻杀牛，不如西邻”之时也；“实受其福”，吉大来也。",
  "iching__63_6": "“濡其首，厉”，何可久也！",
  "iching__64": "火在水上，未济。君子以慎辨物居方。",
  "iching__64_1": "“濡其尾”，亦不知极也。",
  "iching__64_2": "九二“贞吉”，中以行正也。",
  "iching__64_3": "“未济，征凶”，位不当也。",
  "iching__64_4": "“贞吉，悔亡”，志行也。",
  "iching__64_5": "“君子之光”，其晖“吉”也。",
  "iching__64_6": "“饮酒”濡首，亦不知节也。"
}