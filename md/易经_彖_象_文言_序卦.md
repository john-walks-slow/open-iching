# 周易

```
 包含易传：彖，象，文言，序卦
```

<br>

## 1. 乾 ䷀

**乾**&nbsp;&nbsp;&nbsp;&nbsp;&nbsp; 元亨利贞。

`彖:`&nbsp;&nbsp; 大哉乾元，万物资始，乃统天。云行雨施，品物流形。大明终始，六位时成，时乘六龙以御天。乾道变化，各正性命，保合太和，乃利贞。首出庶物，万国咸宁。

`象:`&nbsp;&nbsp; 天行健，君子以自强不息。

<br>

**初九**&nbsp;&nbsp; 潜龙，勿用。

`象:`&nbsp;&nbsp; “潜龙，勿用”，阳在下也。

**九二**&nbsp;&nbsp; 见龙再田，利见大人。

`象:`&nbsp;&nbsp; “见龙再田”，德施普也。

**九三**&nbsp;&nbsp; 君子终日乾乾，夕惕若，厉无咎。

`象:`&nbsp;&nbsp; “终日乾乾”，反复道也。

**九四**&nbsp;&nbsp; 或跃在渊，无咎。

`象:`&nbsp;&nbsp; “或跃在渊”，进无咎也。

**九五**&nbsp;&nbsp; 飞龙在天，利见大人。

`象:`&nbsp;&nbsp; “飞龙在天”，“大人”造也。

**上九**&nbsp;&nbsp; 亢龙有悔。

`象:`&nbsp;&nbsp; “亢龙有悔”，盈不可久也。

**用九**&nbsp;&nbsp; 见群龙无首，吉。

`象:`&nbsp;&nbsp; “用九”，天德不可为首也。

<details><summary>
展开《文言》
</summary>
元者，善之长也；亨者，嘉之会也；利者，义之和也；贞者，事之干也。君子体仁，足以长人；嘉会，足以合礼；利物，足以和义；贞固，足以干事。君子行此四者，故曰：“乾：元亨利贞。”
初九曰“潜龙勿用”，何谓也？子曰：“龙德而隐者也。不易乎世，不成乎名。遁世无闷，不见是而无闷。乐则行之，忧则违之。确乎其不可拔，潜龙也。”
九二曰“见龙在田，利见大人”，何谓也？子曰：“龙德而正中者也。庸言之信，庸行之谨。闲邪存其诚，善世而不伐，德博而化。《易》曰：“见龙在田，利见大人”，君德也。
九三曰“君子终日乾乾，夕惕若，厉无咎”，何谓也？子曰：“君子进德修业。忠信，所以进德也；修辞立其诚，所以居业也；知至至之，可与几也；知终终之，可与存义也。是故，居上位而不骄，在下位而不忧。故乾乾因其时而惕，虽危而无咎矣。”
九四曰“或跃在渊，无咎”，何谓也？子曰：“上下无常，非为邪也；进退无恒，非离群也。君子进德修业，欲及时也，故‘无咎’。”
九五曰“飞龙在天，利见大人”何谓也？子曰：“同声相应，同气相求；水流湿，火就燥；云从龙，风从虎；圣人作而万物睹；本乎天者亲上，本乎地者亲下，则各从其类也。”
上九曰“亢龙有悔”，何谓也？子曰：“贵而无位，高而无民，贤人在下而无辅，是以动而‘有悔’也。”
“潜龙勿用”，下也。“见龙在田”，时舍也。“终日乾乾”，行事也。“或跃在渊”，自试也。“飞龙在天”，上治也。“亢龙有悔”，穷之灾也。乾元“用九”，天下治也。
“潜龙勿用”，阳气潜藏。“见龙在田”，天下文明。“终日乾乾”，与时偕行。“或跃在渊”，乾道乃革。“飞龙在天”，乃位乎天德。“亢龙有悔”，与时偕极。乾元“用九”，乃见天则。
“乾元”者，始而亨者也。“利贞”者，性情也。乾始能以美利利天下，不言所利，大矣哉！大哉乾乎！刚健中正，纯粹精也。六爻发挥，旁通情也。时乘六龙，以御天也。云行雨施，天下平也。
君子以成德为行，日可见之行也。“潜”之为言也，隐而未见，行而未成，是以君子弗用也。
君子学以聚之，问以辩之，宽以居之，仁以行之。《易》曰“见龙在田，利见大人”，君德也。
九三重刚而不中，上不在天，下不在田。故“乾乾”因其时而“惕”，虽危“无咎”矣。
九四重刚而不中，上不在天，下不在田，中不在人，故“或”之。“或”之者，疑之也，故“无咎”。
夫“大人”者，与天地合其德，与日月合其明，与四时合其序，与鬼神合其吉凶。先天而天弗违，后天而奉天时。天且弗违，而况于人乎？况于鬼神乎？
“亢”之为言也，知进而不知退，知存而不知亡，知得而不知丧。其唯圣人乎？知进退存亡，而不失其正者，其为圣人乎？
</details>

<br>

## 2. 坤 ䷁

**坤**&nbsp;&nbsp;&nbsp;&nbsp;&nbsp; 元亨，利牝马之贞。君子有攸往，先迷，后得主，利。西南得朋，东北丧朋。安贞吉。

`彖:`&nbsp;&nbsp; 至哉坤元，万物资生，乃顺承天。坤厚载物，德合无疆；含弘光大，品物咸亨。“牝马”地类，行地无疆。柔顺利贞，君子攸行。先迷失道，后顺得常。“西南得朋”，乃与类行；“东北丧朋”，乃终有庆。安贞之吉，应地无疆。

`象:`&nbsp;&nbsp; 地势坤，君子以厚德载物。

<br>

**初六**&nbsp;&nbsp; 履霜，坚冰至。

`象:`&nbsp;&nbsp; “履霜坚冰”，阴始凝也；驯致其道，至坚冰也。

**六二**&nbsp;&nbsp; 直方大，不习无不利。

`象:`&nbsp;&nbsp; 六二之动，“直”以“方”也。“不习无不利”，地道光也。

**六三**&nbsp;&nbsp; 含章可贞；或从王事，无成有终。

`象:`&nbsp;&nbsp; “含章可贞”，以时发也；“或从王事”，知光大也。

**六四**&nbsp;&nbsp; 括囊，无咎无誉。

`象:`&nbsp;&nbsp; “括囊无咎”，慎不害也。

**六五**&nbsp;&nbsp; 黄裳，元吉。

`象:`&nbsp;&nbsp; “黄裳元吉”，文在中也。

**上六**&nbsp;&nbsp; 龙战于野，其血玄黄。

`象:`&nbsp;&nbsp; “龙战于野”，其道穷也。

**用六**&nbsp;&nbsp; 利永贞。

`象:`&nbsp;&nbsp; 用六“永贞”，以大终也。

<details><summary>
展开《文言》
</summary>
坤至柔而动也刚，至静而德方。后得主而有常，含万物而化光。坤其道顺乎！承天而时行。
积善之家，必有余庆。积不善之家，必有余殃。臣弑其君，子弑其父，非一朝一夕之故，其所由来者渐矣！由辨之不早辨也。《易》曰：“履霜，坚冰至”，盖言顺也。
“直”其正也；“方”其义也。君子敬以直内，义以方外，敬义立而德不孤。“直方大，不习无不利”，则不疑其所行也。
阴虽有美，含之以从王事，弗敢成也。地道也，妻道也，臣道也。地道“无成”而代“有终”也。
天地变化，草木蕃；天地闭，贤人隐。《易》曰：“括囊，无咎无誉。”盖言谨也。
君子黄中通理，正位居体，美在其中，而畅于四支，发于事业，美之至也！
阴疑于阳必战，为其嫌于无阳也，故称“龙”焉。犹未离其类也，故称“血”焉。夫“玄黄”者，天地之杂也。天玄而地黄。
</details>

<br>

## 3. 屯 ䷂

**屯**&nbsp;&nbsp;&nbsp;&nbsp;&nbsp; 元亨，利贞；勿用有攸往，利建侯。

`序卦:`有天地，然后万物生焉。盈天地之间者惟万物，故受之以屯。屯者，盈也。屯者，物之始生也。

`彖:`&nbsp;&nbsp; 屯，刚柔始交而难生。动乎险中，大亨贞。雷雨之动满盈，天造草昧，宜建侯而不宁。

`象:`&nbsp;&nbsp; 云雷，屯。君子以经纶。

<br>

**初九**&nbsp;&nbsp; 磐桓；利居贞，利建侯。

`象:`&nbsp;&nbsp; 虽磐桓，志行正也；以贵下贱，大得民也。

**六二**&nbsp;&nbsp; 屯如，邅如，乘马班如。匪寇婚媾。女子贞不字，十年乃字。

`象:`&nbsp;&nbsp; 六二之难，乘刚也。“十年乃字”，反常也。

**六三**&nbsp;&nbsp; 即鹿无虞，惟入于林中，君子几，不如舍，往吝。

`象:`&nbsp;&nbsp; “即鹿无虞”，以从禽也。君子舍之；“往吝”，穷也。

**六四**&nbsp;&nbsp; 乘马班如，求婚媾，往吉，无不利。

`象:`&nbsp;&nbsp; “求”而“往”，明也。

**九五**&nbsp;&nbsp; 屯其膏，小贞吉，大贞凶。

`象:`&nbsp;&nbsp; “屯其膏”，施未光也。

**上六**&nbsp;&nbsp; 乘马班如，泣血涟如。

`象:`&nbsp;&nbsp; “泣血涟如”，何可长也？

<br>

## 4. 蒙 ䷃

**蒙**&nbsp;&nbsp;&nbsp;&nbsp;&nbsp; 亨。匪我求童蒙，童蒙求我。初筮告，再三渎，渎则不告。利贞。

`序卦:`物生必蒙，故受之以蒙。蒙者，蒙也。物之稚也。

`彖:`&nbsp;&nbsp; 蒙，山下有险，险而止，蒙。“蒙亨”，以亨行，时中也。“匪我求童蒙，童蒙求我”，志应也。“初筮告”，以刚中也。“再三渎，渎则不告”，渎蒙也。蒙以养正，圣功也。

`象:`&nbsp;&nbsp; 山下出泉，蒙。君子以果行育德。

<br>

**初六**&nbsp;&nbsp; 发蒙，利用刑人，用说桎梏；以往吝。

`象:`&nbsp;&nbsp; “利用刑人”，以正法也。

**九二**&nbsp;&nbsp; 包蒙，吉。纳妇，吉；子克家。

`象:`&nbsp;&nbsp; “子克家”，刚柔接也。

**六三**&nbsp;&nbsp; 勿用取女，见金夫，不有躬，无攸利。

`象:`&nbsp;&nbsp; “勿用取女”，行不顺也。

**六四**&nbsp;&nbsp; 困蒙，吝。

`象:`&nbsp;&nbsp; “困蒙”之“吝”，独远实也。

**六五**&nbsp;&nbsp; 童蒙，吉。

`象:`&nbsp;&nbsp; “童蒙”之“吉”，顺以巽也。

**上九**&nbsp;&nbsp; 击蒙；不利为寇，利御寇。

`象:`&nbsp;&nbsp; “利”用“御寇”，上下顺也。

<br>

## 5. 需 ䷄

**需**&nbsp;&nbsp;&nbsp;&nbsp;&nbsp; 有孚，光亨，贞吉，利涉大川。

`序卦:`物稚不可不养也，故受之以需。需者，饮食之道也。

`彖:`&nbsp;&nbsp; “需”，须也；险在前也。刚健而不陷，其义不困穷矣。“需，有孚，光亨，贞吉”，位乎天位，以正中也。“利涉大川”，往有功也。

`象:`&nbsp;&nbsp; 云上于天，需。君子以饮食宴乐。

<br>

**初九**&nbsp;&nbsp; 需于郊，利用恒，无咎。

`象:`&nbsp;&nbsp; “需于郊”，不犯难行也；“利用恒，无咎”，未失常也。

**九二**&nbsp;&nbsp; 需于沙，小有言；终吉。

`象:`&nbsp;&nbsp; “需于沙”，衍在中也；虽“小有言”，以“吉”“终”也。

**九三**&nbsp;&nbsp; 需于泥，致寇至。

`象:`&nbsp;&nbsp; “需于泥”，灾在外也；自我“致寇”，敬慎不败也。

**六四**&nbsp;&nbsp; 需于血，出自穴。

`象:`&nbsp;&nbsp; “需于血”，顺以听也。

**九五**&nbsp;&nbsp; 需于酒食，贞吉。

`象:`&nbsp;&nbsp; “酒食，贞吉”，以中正也。

**上六**&nbsp;&nbsp; 入于穴，有不速之客三人来；敬之，终吉。

`象:`&nbsp;&nbsp; “不速之客”来，“敬之，终吉”，虽不当位，未大失也。

<br>

## 6. 讼 ䷅

**讼**&nbsp;&nbsp;&nbsp;&nbsp;&nbsp; 有孚，窒惕，中吉；终凶。利见大人，不利涉大川。

`序卦:`饮食必有讼，故受之以讼。

`彖:`&nbsp;&nbsp; 讼，上刚下险，险而健，讼。“讼：有孚，窒惕，中吉”，刚来而得中也。“终凶”，讼不可成也。“利见大人”，尚中正也。“不利涉大川”，入于渊也。

`象:`&nbsp;&nbsp; 天与水违行，讼。君子以作事谋始。

<br>

**初六**&nbsp;&nbsp; 不永所事，小有言，终吉。

`象:`&nbsp;&nbsp; “不永所事”，讼不可长也；虽“有小言”，其辩明也。

**九二**&nbsp;&nbsp; 不克讼，归而逋，其邑人三百户，无眚。

`象:`&nbsp;&nbsp; “不克讼”，归逋，窜也；自下讼上，患至掇也。

**六三**&nbsp;&nbsp; 食旧德，贞厉，终吉；或从王事，无成。

`象:`&nbsp;&nbsp; “食旧德”，从上吉也。

**九四**&nbsp;&nbsp; 不克讼；复即命，渝，安贞，吉。

`象:`&nbsp;&nbsp; “复即命，渝”，“安贞”不失也。

**九五**&nbsp;&nbsp; 讼，元吉。

`象:`&nbsp;&nbsp; “讼，元吉”，以中正也。

**上九**&nbsp;&nbsp; 或锡之鞶带，终朝三褫之。

`象:`&nbsp;&nbsp; 以讼受服，亦不足敬也。

<br>

## 7. 师 ䷆

**师**&nbsp;&nbsp;&nbsp;&nbsp;&nbsp; 贞，丈人吉，无咎。

`序卦:`讼必有众起，故受之以师。师者，众也。

`彖:`&nbsp;&nbsp; 师，众也；贞，正也。能以众正，可以王矣。刚中而应，行险而顺，以此毒天下，而民从之，“吉”又何“咎”矣！

`象:`&nbsp;&nbsp; 地中有水，师。君子以容民畜众。

<br>

**初六**&nbsp;&nbsp; 师出以律，否臧凶。

`象:`&nbsp;&nbsp; “师出以律”，失律“凶”也。

**九二**&nbsp;&nbsp; 在师中吉，无咎；王三锡命。

`象:`&nbsp;&nbsp; “在师中吉”，承天宠也；“王三锡命”，怀万邦也。

**六三**&nbsp;&nbsp; 师或舆尸，凶。

`象:`&nbsp;&nbsp; “师或舆尸”，大无功也。

**六四**&nbsp;&nbsp; 师左次，无咎。

`象:`&nbsp;&nbsp; “左次，无咎”，未失常也。

**六五**&nbsp;&nbsp; 田有禽，利执言，无咎；长子帅师，弟子舆尸，贞凶。

`象:`&nbsp;&nbsp; “长子帅师”，以中行也；“弟子舆师”，使不当也。

**上六**&nbsp;&nbsp; 大君有命，开国承家，小人勿用。

`象:`&nbsp;&nbsp; “大君有命”，以正功也；“小人勿用”，必乱邦也。

<br>

## 8. 比 ䷇

**比**&nbsp;&nbsp;&nbsp;&nbsp;&nbsp; 吉。原筮，元永贞，无咎。不宁方来，后夫凶。

`序卦:`众必有所比，故受之以比。比者，比也。

`彖:`&nbsp;&nbsp; 比，吉也；比，辅也，下顺从也。“原筮，元永贞，无咎”，以刚中也。“不宁方来”，上下应也；“后夫凶”，其道穷也。

`象:`&nbsp;&nbsp; 地上有水，比。先王以建万国，亲诸侯。

<br>

**初六**&nbsp;&nbsp; 有孚比之，无咎；有孚盈缶，终来有它，吉。

`象:`&nbsp;&nbsp; 比之初六，有它吉也。

**六二**&nbsp;&nbsp; 比之自内，贞吉。

`象:`&nbsp;&nbsp; “比之自内”，不自失也。

**六三**&nbsp;&nbsp; 比之匪人。

`象:`&nbsp;&nbsp; “比之匪人”，不亦伤乎！

**六四**&nbsp;&nbsp; 外比之，贞吉。

`象:`&nbsp;&nbsp; “外比”于贤，以从上也。

**九五**&nbsp;&nbsp; 显比；王用三驱，失前禽。邑人不诫，吉。

`象:`&nbsp;&nbsp; “显比”之吉，位正中也。舍逆取顺，“失前禽”也。“邑人不诫”，上使中也。

**上六**&nbsp;&nbsp; 比之无首，凶。

`象:`&nbsp;&nbsp; “比之无首”，无所终也。

<br>

## 9. 小畜 ䷈

**小畜**&nbsp;&nbsp; 亨。密云不雨，自我西郊。

`序卦:`比必有所畜，故受之以小畜。

`彖:`&nbsp;&nbsp; “小畜”，柔得位而上下应之，曰小畜。健而巽，刚中而志行，乃“亨”。“密云不雨”，尚往也；“自我西郊”，施未行也。

`象:`&nbsp;&nbsp; 风行天上，小畜。君子以懿文德。

<br>

**初九**&nbsp;&nbsp; 复自道，何其咎？吉。

`象:`&nbsp;&nbsp; “复自道”，其义“吉”也。

**九二**&nbsp;&nbsp; 牵复，吉。

`象:`&nbsp;&nbsp; “牵复”在中，亦不自失也。

**九三**&nbsp;&nbsp; 舆说辐，夫妻反目。

`象:`&nbsp;&nbsp; “夫妻反目”，不能正室也。

**六四**&nbsp;&nbsp; 有孚，血去惕出，无咎。

`象:`&nbsp;&nbsp; “有孚”“惕出”，上合志也。

**九五**&nbsp;&nbsp; 有孚挛如，富以其邻。

`象:`&nbsp;&nbsp; “有孚挛如”，不独富也。

**上九**&nbsp;&nbsp; 既雨既处，尚德载；妇贞厉，月几望；君子征凶。

`象:`&nbsp;&nbsp; “既雨既处”，“德”积“载”也。“君子征凶”，有所疑也。

<br>

## 10. 履 ䷉

**履**&nbsp;&nbsp;&nbsp;&nbsp;&nbsp; 履虎尾，不咥人，亨。

`序卦:`物畜然后有礼，故受之以履。履者，礼也。

`彖:`&nbsp;&nbsp; 履，柔履刚也。说而应乎乾，是以“履虎尾，不咥人，亨”。刚中正，履帝位而不疚，光明也。

`象:`&nbsp;&nbsp; 上天下泽，履。君子以辨上下，定民志。

<br>

**初九**&nbsp;&nbsp; 素履，往，无咎。

`象:`&nbsp;&nbsp; “素履”之“往”，独行愿也。

**九二**&nbsp;&nbsp; 履道坦坦，幽人贞吉。

`象:`&nbsp;&nbsp; “幽人贞吉”，中不自乱也。

**六三**&nbsp;&nbsp; 眇能视，跛能履，履虎尾，咥人，凶；武人为于大君。

`象:`&nbsp;&nbsp; “眇能视”，不足以有明也；“跛能履”，不足以与行也；“咥人之凶”，位不当也；“武人为于大君”，志刚也。

**九四**&nbsp;&nbsp; 履虎尾，愬愬，终吉。

`象:`&nbsp;&nbsp; “愬愬，终吉”，志行也。

**九五**&nbsp;&nbsp; 夬履，贞厉。

`象:`&nbsp;&nbsp; “夬履，贞厉”，位正当也。

**上九**&nbsp;&nbsp; 视履考祥，其旋元吉。

`象:`&nbsp;&nbsp; 元吉在上，大有庆也。

<br>

## 11. 泰 ䷊

**泰**&nbsp;&nbsp;&nbsp;&nbsp;&nbsp; 小往大来，吉，亨。

`序卦:`履而泰，然后安，故受之以泰。

`彖:`&nbsp;&nbsp; “泰，小往大来，吉，亨”，则是天地交而万物通也，上下交而其志同也。内阳而外阴，内健而外顺，内君子而外小人：君子道长，小人道消也。

`象:`&nbsp;&nbsp; 天地交，泰。后以财成天地之道，辅相天地之宜，以左右民。

<br>

**初九**&nbsp;&nbsp; 拔茅茹，以其汇，征吉。

`象:`&nbsp;&nbsp; “拔茅”“征吉”，志在外也。

**九二**&nbsp;&nbsp; 包荒，用冯河，不遐遗；朋亡，得尚于中行。

`象:`&nbsp;&nbsp; “包荒”，“得尚于中行”，以光大也。

**九三**&nbsp;&nbsp; 无平不陂，无往不复；艰贞无咎，勿恤其孚，于食有福。

`象:`&nbsp;&nbsp; “无往不复”，天地际也。

**六四**&nbsp;&nbsp; 翩翩，不富，以其邻，不戒以孚。

`象:`&nbsp;&nbsp; “翩翩，不富”，皆失实也。“不戒以孚”，中心愿也。

**六五**&nbsp;&nbsp; 帝乙归妹，以祉元吉。

`象:`&nbsp;&nbsp; “以祉元吉”，中以行愿也。

**上六**&nbsp;&nbsp; 城复于隍，勿用师，自邑告命，贞吝。

`象:`&nbsp;&nbsp; “城复于隍”，其命乱也。

<br>

## 12. 否 ䷋

**否**&nbsp;&nbsp;&nbsp;&nbsp;&nbsp; 否之匪人，不利君子贞，大往小来。

`彖:`&nbsp;&nbsp; “否之匪人，不利君子贞，大往小来”，则是天地不交而万物不通也，上下不交而天下无邦也。内阴而外阳，内柔而外刚，内小人而外君子，小人道长，君子道消也。

`象:`&nbsp;&nbsp; 天地不交，否。君子以俭德辟难，不可荣以禄。

<br>

**初六**&nbsp;&nbsp; 拔茅茹，以其汇，贞吉，亨。

`象:`&nbsp;&nbsp; “拔茅”“贞吉”，志在君也。

**六二**&nbsp;&nbsp; 包承，小人吉。大人否，亨。

`象:`&nbsp;&nbsp; “大人否，亨”，不乱群也。

**六三**&nbsp;&nbsp; 包羞。

`象:`&nbsp;&nbsp; “包羞”，位不当也。

**九四**&nbsp;&nbsp; 有命无咎，畴离祉。

`象:`&nbsp;&nbsp; “有命无咎”，志行也。

**九五**&nbsp;&nbsp; 休否，大人吉；其亡其亡，系于苞桑。

`象:`&nbsp;&nbsp; “大人”之“吉”，位正当也。

**上九**&nbsp;&nbsp; 倾否，先否后喜。

`象:`&nbsp;&nbsp; 否终则倾，何可长也？

<br>

## 13. 同人 ䷌

**同人**&nbsp;&nbsp; 同人于野，亨。利涉大川，利君子贞。

`序卦:`物不可以终否，故受之以同人。

`彖:`&nbsp;&nbsp; 同人，柔得位得中而应乎乾，曰同人。同人曰：“同人于野，亨。利涉大川”，乾行也。文明以健，中正而应。“君子”，正也。唯君子为能通天下之志。

`象:`&nbsp;&nbsp; 天与火，同人。君子以类族辨物。

<br>

**初九**&nbsp;&nbsp; 同人于门，无咎。

`象:`&nbsp;&nbsp; 出门同人，又谁“咎”也。

**六二**&nbsp;&nbsp; 同人于宗，吝。

`象:`&nbsp;&nbsp; “同人于宗”，吝道也。

**九三**&nbsp;&nbsp; 伏戎于莽，升其高陵，三岁不兴。

`象:`&nbsp;&nbsp; “伏戎于莽”，敌刚也；“三岁不兴”，安行也？

**九四**&nbsp;&nbsp; 乘其墉，弗克攻，吉。

`象:`&nbsp;&nbsp; “乘其墉”，义弗克也；其吉，则困而反则也。

**九五**&nbsp;&nbsp; 同人，先号咷，而后笑，大师克相遇。

`象:`&nbsp;&nbsp; “同人”之先，以中直也。大师相遇，言相克也。

**上九**&nbsp;&nbsp; 同人于郊，无悔。

`象:`&nbsp;&nbsp; “同人于郊”，志未得也。

<br>

## 14. 大有 ䷍

**大有**&nbsp;&nbsp; 元亨。

`序卦:`与人同者，物必归焉，故受之以大有。

`彖:`&nbsp;&nbsp; 大有，柔得尊位大中，而上下应之，曰大有。其德刚健而文明，应乎天而时行，是以“元亨”。

`象:`&nbsp;&nbsp; 火在天上，大有。君子以遏恶扬善，顺天休命。

<br>

**初九**&nbsp;&nbsp; 无交害，匪咎；艰则无咎。

`象:`&nbsp;&nbsp; 大有初九，“无交害”也。

**九二**&nbsp;&nbsp; 大车以载，有攸往，无咎。

`象:`&nbsp;&nbsp; “大车以载”，积中不败也。

**九三**&nbsp;&nbsp; 公用亨于天子，小人弗克。

`象:`&nbsp;&nbsp; “公用亨于天子”，小人害也。

**九四**&nbsp;&nbsp; 匪其彭，无咎。

`象:`&nbsp;&nbsp; “匪其彭，无咎”，明辨晢也。

**六五**&nbsp;&nbsp; 厥孚交如，威如，吉。

`象:`&nbsp;&nbsp; “厥孚交如”，信以发志也；“威如”之吉，易而无备也。

**上九**&nbsp;&nbsp; 自天祐之，吉无不利。

`象:`&nbsp;&nbsp; 大有上吉，“自天祐”也。

<br>

## 15. 谦 ䷎

**谦**&nbsp;&nbsp;&nbsp;&nbsp;&nbsp; 亨，君子有终。

`序卦:`有大者不可以盈，故受之以谦。

`彖:`&nbsp;&nbsp; “谦，亨”，天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦尊而光，卑而不可逾，君子之终也。

`象:`&nbsp;&nbsp; 地中有山，谦。君子以裒多益寡，称物平施。

<br>

**初六**&nbsp;&nbsp; 谦谦君子，用涉大川，吉。

`象:`&nbsp;&nbsp; “谦谦君子”，卑以自牧也。

**六二**&nbsp;&nbsp; 鸣谦，贞吉。

`象:`&nbsp;&nbsp; “鸣谦，贞吉”，中心得也。

**九三**&nbsp;&nbsp; 劳谦，君子有终，吉。

`象:`&nbsp;&nbsp; “劳谦君子”，万民服也。

**六四**&nbsp;&nbsp; 无不利，撝谦。

`象:`&nbsp;&nbsp; “无不利，撝谦”，不违则也。

**六五**&nbsp;&nbsp; 不富以其邻，利用侵伐，无不利。

`象:`&nbsp;&nbsp; “利用侵伐”，征不服也。

**上六**&nbsp;&nbsp; 鸣谦，利用行师，征邑国。

`象:`&nbsp;&nbsp; “鸣谦”，志未得也；可“用行师”，“征邑国”也。

<br>

## 16. 豫 ䷏

**豫**&nbsp;&nbsp;&nbsp;&nbsp;&nbsp; 利建侯，行师。

`序卦:`有大而能谦必豫，故受之以豫。

`彖:`&nbsp;&nbsp; 豫，刚应而志行，顺以动，豫。豫顺以动，故天地如之，而况“建侯，行师”乎？天地以顺动，故日月不过，而四时不忒；圣人以顺动，则刑罚清而民服。豫之时义大矣哉！

`象:`&nbsp;&nbsp; 雷出地奋，豫；先王以作乐崇德，殷荐之上帝，以配祖考。

<br>

**初六**&nbsp;&nbsp; 鸣豫，凶。

`象:`&nbsp;&nbsp; 初六“鸣豫”，志穷“凶”也。

**六二**&nbsp;&nbsp; 介于石，不终日，贞吉。

`象:`&nbsp;&nbsp; “不终日，贞吉”，以中正也。

**六三**&nbsp;&nbsp; 盱豫，悔。迟有悔。

`象:`&nbsp;&nbsp; “盱豫”“有悔”，位不当也。

**九四**&nbsp;&nbsp; 由豫，大有得；勿疑。朋盍簪。

`象:`&nbsp;&nbsp; “由豫，大有得”，志大行也。

**六五**&nbsp;&nbsp; 贞疾，恒不死。

`象:`&nbsp;&nbsp; 六五“贞疾”，乘刚也；“恒不死”，中未亡也。

**上六**&nbsp;&nbsp; 冥豫，成有渝，无咎。

`象:`&nbsp;&nbsp; “冥豫”在上，何可长也？

<br>

## 17. 随 ䷐

**随**&nbsp;&nbsp;&nbsp;&nbsp;&nbsp; 元亨，利贞，无咎。

`序卦:`豫必有随，故受之以随。

`彖:`&nbsp;&nbsp; 随，刚来而下柔，动而说，随。大亨，贞，“无咎”，而天下随时。随之时义大矣哉！

`象:`&nbsp;&nbsp; 泽中有雷，随。君子以向晦入宴息。

<br>

**初九**&nbsp;&nbsp; 官有渝，贞吉；出门交有功。

`象:`&nbsp;&nbsp; “官有渝”，从正“吉”也；“出门交有功”，不失也。

**六二**&nbsp;&nbsp; 系小子，失丈夫。

`象:`&nbsp;&nbsp; “系小子”，弗兼与也。

**六三**&nbsp;&nbsp; 系丈夫，失小子；随有求得，利居贞。

`象:`&nbsp;&nbsp; “系丈夫”，志舍下也。

**九四**&nbsp;&nbsp; 随有获，贞凶；有孚在道，以明，何咎？

`象:`&nbsp;&nbsp; “随有获”，其义“凶”也；“有孚在道”，明功也。

**九五**&nbsp;&nbsp; 孚于嘉，吉。

`象:`&nbsp;&nbsp; “孚于嘉，吉”，位正中也。

**上六**&nbsp;&nbsp; 拘系之，乃从维之；王用亨于西山。

`象:`&nbsp;&nbsp; “拘系之”，上穷也。

<br>

## 18. 蛊 ䷑

**蛊**&nbsp;&nbsp;&nbsp;&nbsp;&nbsp; 元亨，利涉大川。先甲三日，后甲三日。

`序卦:`以喜随人者必有事，故受之以蛊。

`彖:`&nbsp;&nbsp; 蛊，刚上而柔下，巽而止，蛊。蛊，“元亨”，而天下治也。“利涉大川”，往有事也。“先甲三日，后甲三日”，终则有始，天行也。

`象:`&nbsp;&nbsp; 山下有风，蛊。君子以振民育德。

<br>

**初六**&nbsp;&nbsp; 干父之蛊，有子，考无咎，厉终吉。

`象:`&nbsp;&nbsp; “干父之蛊”，意承考也。

**九二**&nbsp;&nbsp; 干母之蛊，不可贞。

`象:`&nbsp;&nbsp; “干母之蛊”，得中道也。

**九三**&nbsp;&nbsp; 干父之蛊，小有悔，无大咎。

`象:`&nbsp;&nbsp; “干父之蛊”，终“无咎”也。

**六四**&nbsp;&nbsp; 裕父之蛊，往见吝。

`象:`&nbsp;&nbsp; “裕父之蛊”，往未得也。

**六五**&nbsp;&nbsp; 干父之蛊，用誉。

`象:`&nbsp;&nbsp; “干父”“用誉”，承以德也。

**上九**&nbsp;&nbsp; 不事王侯，高尚其事。

`象:`&nbsp;&nbsp; “不事王侯”，志可则也。

<br>

## 19. 临 ䷒

**临**&nbsp;&nbsp;&nbsp;&nbsp;&nbsp; 元亨，利贞；至于八月，有凶。

`序卦:`蛊者，事也。有事而后可大，故受之以临。

`彖:`&nbsp;&nbsp; 临，刚浸而长，说而顺，刚中而应。大“亨”以正，天之道也。“至于八月，有凶”，消不久也。

`象:`&nbsp;&nbsp; 泽上有地，临。君子以教思无穷，容保民无疆。

<br>

**初九**&nbsp;&nbsp; 咸临，贞吉。

`象:`&nbsp;&nbsp; “咸临，贞吉”，志行正也。

**九二**&nbsp;&nbsp; 咸临，吉，无不利。

`象:`&nbsp;&nbsp; “咸临，吉，无不利”，未顺命也。

**六三**&nbsp;&nbsp; 甘临，无攸利；既忧之，无咎。

`象:`&nbsp;&nbsp; “甘临”，位不当也；“既忧之”，“咎”不长也。

**六四**&nbsp;&nbsp; 至临，无咎。

`象:`&nbsp;&nbsp; “至临，无咎”，位当也。

**六五**&nbsp;&nbsp; 知临，大君之宜，吉。

`象:`&nbsp;&nbsp; “大君之宜”，行中之谓也。

**上六**&nbsp;&nbsp; 敦临，吉，无咎。

`象:`&nbsp;&nbsp; “敦临”之“吉”，志在内也。

<br>

## 20. 观 ䷓

**观**&nbsp;&nbsp;&nbsp;&nbsp;&nbsp; 盥而不荐，有孚颙若。

`序卦:`临者，大也。物大然后可观，故受之以观。

`彖:`&nbsp;&nbsp; 大观在上，顺而巽，中正以观天下。“观，盥而不荐，有孚颙若”，下观而化也。观天之神道，而四时不忒，圣人以神道设教，而天下服矣。

`象:`&nbsp;&nbsp; 风行地上，观。先王以省方观民设教。

<br>

**初六**&nbsp;&nbsp; 童观，小人无咎，君子吝。

`象:`&nbsp;&nbsp; 初六“童观”，小人道也。

**六二**&nbsp;&nbsp; 窥观，利女贞。

`象:`&nbsp;&nbsp; “窥观”“女贞”，亦可丑也。

**六三**&nbsp;&nbsp; 观我生，进退。

`象:`&nbsp;&nbsp; “观我生，进退”，未失道也。

**六四**&nbsp;&nbsp; 观国之光，利用宾于王。

`象:`&nbsp;&nbsp; “观国之光”，尚“宾”也。

**九五**&nbsp;&nbsp; 观我生，君子无咎。

`象:`&nbsp;&nbsp; “观我生”，观民也。

**上九**&nbsp;&nbsp; 观其生，君子无咎。

`象:`&nbsp;&nbsp; “观其生”，志未平也。

<br>

## 21. 噬嗑 ䷔

**噬嗑**&nbsp;&nbsp; 亨，利用狱。

`序卦:`可观而后有所合，故受之以噬嗑。嗑者，合也。

`彖:`&nbsp;&nbsp; 颐中有物，曰噬嗑。噬嗑而亨，刚柔分，动而明，雷电合而章。柔得中而上行，虽不当位，“利用狱”也。

`象:`&nbsp;&nbsp; 雷电，噬嗑。先王以明罚敕法。

<br>

**初九**&nbsp;&nbsp; 屦校灭趾，无咎。

`象:`&nbsp;&nbsp; “屦校灭趾”，不行也。

**六二**&nbsp;&nbsp; 噬肤灭鼻，无咎。

`象:`&nbsp;&nbsp; “噬肤灭鼻”，乘刚也。

**六三**&nbsp;&nbsp; 噬腊肉，遇毒；小吝，无咎。

`象:`&nbsp;&nbsp; “遇毒”，位不当也。

**九四**&nbsp;&nbsp; 噬干胏，得金矢；利艰贞，吉。

`象:`&nbsp;&nbsp; “利艰贞吉”，未光也。

**六五**&nbsp;&nbsp; 噬干肉，得黄金，贞厉，无咎。

`象:`&nbsp;&nbsp; “贞厉无咎”，得当也。

**上九**&nbsp;&nbsp; 何校灭耳，凶。

`象:`&nbsp;&nbsp; “何校灭耳”，聪不明也。

<br>

## 22. 贲 ䷕

**贲**&nbsp;&nbsp;&nbsp;&nbsp;&nbsp; 亨，小利有攸往。

`序卦:`嗑者，合也。物不可以苟合而已，故受之以贲。贲者，饰也。

`彖:`&nbsp;&nbsp; 贲，亨；柔来而文刚，故亨。分刚上而文柔，故“小利有攸往”，天文也；文明以止，人文也。观乎天文，以察时变；观乎人文，以化成天下。

`象:`&nbsp;&nbsp; 山下有火，贲。君子以明庶政，无敢折狱。

<br>

**初九**&nbsp;&nbsp; 贲其趾，舍车而徒。

`象:`&nbsp;&nbsp; “舍车而徒”，义弗乘也。

**六二**&nbsp;&nbsp; 贲其须。

`象:`&nbsp;&nbsp; “贲其须”，与上兴也。

**九三**&nbsp;&nbsp; 贲如，濡如，永贞吉。

`象:`&nbsp;&nbsp; “永贞”之“吉”，终莫之陵也。

**六四**&nbsp;&nbsp; 贲如，皤如，白马翰如，匪寇，婚媾。

`象:`&nbsp;&nbsp; 六四，当位疑也；“匪寇，婚媾”，终无尤也。

**六五**&nbsp;&nbsp; 贲于丘园，束帛戋戋；吝，终吉。

`象:`&nbsp;&nbsp; 六五之吉，有喜也。

**上九**&nbsp;&nbsp; 白贲，无咎。

`象:`&nbsp;&nbsp; 白贲，无咎，上得志也。

<br>

## 23. 剥 ䷖

**剥**&nbsp;&nbsp;&nbsp;&nbsp;&nbsp; 不利有攸往。

`序卦:`贲者，饰也。致饰然后亨则尽矣，故受之以剥。剥者，剥也。

`彖:`&nbsp;&nbsp; 剥，剥也，柔变刚也。“不利有攸往”，小人长也。顺而止之，观象也；君子尚消息盈虚，天行也。

`象:`&nbsp;&nbsp; 山附于地，剥。上以厚下安宅。

<br>

**初六**&nbsp;&nbsp; 剥床以足，蔑贞；凶。

`象:`&nbsp;&nbsp; “剥床以足”，以灭下也。

**六二**&nbsp;&nbsp; 剥床以辨，蔑贞凶。

`象:`&nbsp;&nbsp; “剥床以辨”，未有与也。

**六三**&nbsp;&nbsp; 剥之，无咎。

`象:`&nbsp;&nbsp; “剥之，无咎”，失上下也。

**六四**&nbsp;&nbsp; 剥床以肤，凶。

`象:`&nbsp;&nbsp; “剥床以肤”，切近灾也。

**六五**&nbsp;&nbsp; 贯鱼以宫人宠，无不利。

`象:`&nbsp;&nbsp; “以宫人宠”，终无尤也。

**上九**&nbsp;&nbsp; 硕果不食，君子得舆，小人剥庐。

`象:`&nbsp;&nbsp; “君子得舆”，民所载也；“小人剥庐”，终不可用也。

<br>

## 24. 复 ䷗

**复**&nbsp;&nbsp;&nbsp;&nbsp;&nbsp; 亨。出入无疾，朋来无咎。反复其道，七日来复，利有攸往。

`序卦:`物不可以终尽，剥穷上反下，故受之以复。

`彖:`&nbsp;&nbsp; “复，亨”；刚反。动而以顺行，是以“出入无疾，朋来无咎”。“反复其道，七日来复”，天行也。“利有攸往”，刚长也。复，其见天地之心乎？

`象:`&nbsp;&nbsp; 雷在地中，复。先王以至日闭关，商旅不行，后不省方。

<br>

**初九**&nbsp;&nbsp; 不远复，无祗悔，元吉。

`象:`&nbsp;&nbsp; “不远”之“复”，以修身也。

**六二**&nbsp;&nbsp; 休复，吉。

`象:`&nbsp;&nbsp; “休复”之“吉”，以下仁也。

**六三**&nbsp;&nbsp; 频复，厉无咎。

`象:`&nbsp;&nbsp; “频复”之“厉”，义“无咎”也。

**六四**&nbsp;&nbsp; 中行独复。

`象:`&nbsp;&nbsp; “中行独复”，以从道也。

**六五**&nbsp;&nbsp; 敦复，无悔。

`象:`&nbsp;&nbsp; “敦复，无悔”，中以自考也。

**上六**&nbsp;&nbsp; 迷复，凶，有灾眚。用行师，终有大败；以其国，君凶，至于十年不克征。

`象:`&nbsp;&nbsp; “迷复”之“凶”，反君道也。

<br>

## 25. 无妄 ䷘

**无妄**&nbsp;&nbsp; 元亨利贞。其匪正有眚，不利有攸往。

`序卦:`复则无妄矣，故受之以无妄。

`彖:`&nbsp;&nbsp; 无妄，刚自外来，而为主于内。动而健，刚中而应；大“亨”以正，天之命也。“其匪正有眚，不利有攸往”，无妄之往，何之矣？天命不祐，行矣哉？

`象:`&nbsp;&nbsp; 天下雷行，物与无妄。先王以茂对时，育万物。

<br>

**初九**&nbsp;&nbsp; 无妄，往吉。

`象:`&nbsp;&nbsp; “无妄”之“往”，得志也。

**六二**&nbsp;&nbsp; 不耕获，不菑畬，则利有攸往。

`象:`&nbsp;&nbsp; “不耕获”，未富也。

**六三**&nbsp;&nbsp; 无妄之灾：或系之牛，行人之得，邑人之灾。

`象:`&nbsp;&nbsp; “行人”得牛，“邑人”灾也。

**九四**&nbsp;&nbsp; 可贞，无咎。

`象:`&nbsp;&nbsp; “可贞，无咎”，固有之也。

**九五**&nbsp;&nbsp; 无妄之疾，勿药有喜。

`象:`&nbsp;&nbsp; “无妄”之“药”，不可试也。

**上九**&nbsp;&nbsp; 无妄，行有眚，无攸利。

`象:`&nbsp;&nbsp; “无妄”之“行”，穷之灾也。

<br>

## 26. 大畜 ䷙

**大畜**&nbsp;&nbsp; 利贞，不家食，吉；利涉大川。

`序卦:`有无妄然后可畜，故受之以大畜。

`彖:`&nbsp;&nbsp; 大畜，刚健笃实辉光，日新其德；刚上而尚贤，能止健，大正也。“不家食，吉”，养贤也。“利涉大川”，应乎天也。

`象:`&nbsp;&nbsp; 天在山中，大畜。君子以多识前言往行，以畜其德。

<br>

**初九**&nbsp;&nbsp; 有厉，利已。

`象:`&nbsp;&nbsp; “有厉，利已”，不犯灾也。

**九二**&nbsp;&nbsp; 舆说輹。

`象:`&nbsp;&nbsp; “舆说輹”，中无尤也。

**九三**&nbsp;&nbsp; 良马逐，利艰贞。曰闲舆卫，利有攸往。

`象:`&nbsp;&nbsp; “利有攸往”，上合志也。

**六四**&nbsp;&nbsp; 童牛之牿，元吉。

`象:`&nbsp;&nbsp; 六四“元吉”，有喜也。

**六五**&nbsp;&nbsp; 豮豕之牙，吉。

`象:`&nbsp;&nbsp; 六五之“吉”，有庆也。

**上九**&nbsp;&nbsp; 何天之衢，亨。

`象:`&nbsp;&nbsp; “何天之衢”，道大行也。

<br>

## 27. 颐 ䷚

**颐**&nbsp;&nbsp;&nbsp;&nbsp;&nbsp; 贞吉，观颐，自求口实。

`序卦:`物畜然后可养，故受之以颐。

`彖:`&nbsp;&nbsp; 颐，“贞吉”，养正则吉也。“观颐”，观其所养也。“自求口实”，观其自养也。天地养万物，圣人养贤以及万民。颐之时，义大矣哉！

`象:`&nbsp;&nbsp; 山下有雷，颐。君子以慎言语，节饮食。

<br>

**初九**&nbsp;&nbsp; 舍尔灵龟，观我朵颐，凶。

`象:`&nbsp;&nbsp; “观我朵颐”，亦不足贵也。

**六二**&nbsp;&nbsp; 颠颐；拂经于丘颐，征凶。

`象:`&nbsp;&nbsp; 六二“征凶”，行失类也。

**六三**&nbsp;&nbsp; 拂颐；贞凶，十年勿用；无攸利。

`象:`&nbsp;&nbsp; “十年勿用”，道大悖也。

**六四**&nbsp;&nbsp; 颠颐，吉；虎视眈眈，其欲逐逐，无咎。

`象:`&nbsp;&nbsp; “颠颐”之“吉”，上施光也。

**六五**&nbsp;&nbsp; 拂经；居贞吉，不可涉大川。

`象:`&nbsp;&nbsp; “居贞”之“吉”，顺以从上也。

**上九**&nbsp;&nbsp; 由颐；厉吉，利涉大川。

`象:`&nbsp;&nbsp; “由颐，厉吉”，大有庆也。

<br>

## 28. 大过 ䷛

**大过**&nbsp;&nbsp; 栋桡；利有攸往，亨。

`序卦:`颐者，养也。不养则不可动，故受之以大过。

`彖:`&nbsp;&nbsp; “大过”，大者过也。栋桡，本末弱也。刚过而中，巽而说行，“利有攸往”，乃“亨”。“大过”之时大矣哉！

`象:`&nbsp;&nbsp; 泽灭木，大过；君子以独立不惧，遁世无闷。

<br>

**初六**&nbsp;&nbsp; 藉用白茅，无咎。

`象:`&nbsp;&nbsp; “藉用白茅”，柔在下也。

**九二**&nbsp;&nbsp; 枯杨生稊，老夫得其女妻；无不利。

`象:`&nbsp;&nbsp; “老夫”“女妻”，过以相与也。

**九三**&nbsp;&nbsp; 栋桡，凶。

`象:`&nbsp;&nbsp; “栋桡”之“凶”，不可以有辅也。

**九四**&nbsp;&nbsp; 栋隆，吉；有它，吝。

`象:`&nbsp;&nbsp; “栋隆”之“吉”，不桡乎下也。

**九五**&nbsp;&nbsp; 枯杨生华，老妇得其士夫，无咎无誉。

`象:`&nbsp;&nbsp; “枯杨生华”，何可久也？“老妇”“士夫”，亦可丑也。

**上六**&nbsp;&nbsp; 过涉灭顶；凶，无咎。

`象:`&nbsp;&nbsp; “过涉”之“凶”，不可咎也。

<br>

## 29. 习坎 ䷜

**习坎**&nbsp;&nbsp; 有孚，维心亨。行有尚。

`序卦:`物不可以终过，故受之以坎。坎者，陷也。

`彖:`&nbsp;&nbsp; “习坎”，重险也。水流而不盈，行险而不失其信。“维心亨”，乃以刚中也。“行有尚”，往有功也。天险，不可升也。地险，山川丘陵也。王公设险，以守其国。险之时用大矣哉！

`象:`&nbsp;&nbsp; 水洊至，习坎。君子以常德行，习教事。

<br>

**初六**&nbsp;&nbsp; 习坎，入于坎窞，凶。

`象:`&nbsp;&nbsp; “习坎”入坎，失道凶也。

**九二**&nbsp;&nbsp; 坎有险，求小得。

`象:`&nbsp;&nbsp; “求小得”，未出中也。

**六三**&nbsp;&nbsp; 来之坎坎，险且枕，入于坎窞，勿用。

`象:`&nbsp;&nbsp; “来之坎坎”，终无功也。

**六四**&nbsp;&nbsp; 樽酒，簋贰，用缶，纳约自牖，终无咎。

`象:`&nbsp;&nbsp; “樽酒，簋贰”，刚柔际也。

**九五**&nbsp;&nbsp; 坎不盈，祗既平，无咎。

`象:`&nbsp;&nbsp; “坎不盈”，中未大也。

**上六**&nbsp;&nbsp; 係用徽纆，寘于丛棘，三岁不得，凶。

`象:`&nbsp;&nbsp; 上六失道，凶“三岁”也。

<br>

## 30. 离 ䷝

**离**&nbsp;&nbsp;&nbsp;&nbsp;&nbsp; 利贞，亨。畜牝牛，吉。

`序卦:`坎者，陷也。陷必有所丽，故受之以离。离者，丽也。

`彖:`&nbsp;&nbsp; 离，丽也；日月丽乎天，百谷草木丽乎土。重明以丽乎正，乃化成天下。柔丽乎中正，故“亨”，是以“畜牝牛，吉”也。

`象:`&nbsp;&nbsp; 明两作，离。大人以继明照于四方。

<br>

**初九**&nbsp;&nbsp; 履错然，敬之，无咎。

`象:`&nbsp;&nbsp; “履错”之“敬”，以辟咎也。

**六二**&nbsp;&nbsp; 黄离，元吉。

`象:`&nbsp;&nbsp; “黄离，元吉”，得中道也。

**九三**&nbsp;&nbsp; 日昃之离，不鼓缶而歌，则大耋之嗟，凶。

`象:`&nbsp;&nbsp; “日昃之离”，何可久也！

**九四**&nbsp;&nbsp; 突如其来如，焚如，死如，弃如。

`象:`&nbsp;&nbsp; “突如其来如”，无所容也。

**六五**&nbsp;&nbsp; 出涕沱若，戚嗟若，吉。

`象:`&nbsp;&nbsp; 六五之“吉”，离王公也。

**上九**&nbsp;&nbsp; 王用出征，有嘉折首，获匪其丑，无咎。

`象:`&nbsp;&nbsp; “王用出征”，以正邦也。

<br>

## 31. 咸 ䷞

**咸**&nbsp;&nbsp;&nbsp;&nbsp;&nbsp; 亨，利贞。取女吉。

`序卦:`有天地然后有万物，有万物然后有男女，有男女然后有夫妇，有夫妇然后有父子，有父子然后有君臣，有君臣然后有上下，有上下然后礼义有所错。

`彖:`&nbsp;&nbsp; 咸，感也。柔上而刚下，二气感应以相与。止而说，男下女，是以“亨，利贞。取女吉”也。天地感而万物化生，圣人感人心而天下和平。观其所感，而天地万物之情可见矣！

`象:`&nbsp;&nbsp; 山上有泽，咸。君子以虚受人。

<br>

**初六**&nbsp;&nbsp; 咸其拇。

`象:`&nbsp;&nbsp; “咸其拇”，志在外也。

**六二**&nbsp;&nbsp; 咸其腓，凶；居吉。

`象:`&nbsp;&nbsp; 虽“凶”“居吉”，顺不害也。

**九三**&nbsp;&nbsp; 咸其股，执其随，往吝。

`象:`&nbsp;&nbsp; “咸其股”，亦不处也。志在随人，所执下也。

**九四**&nbsp;&nbsp; 贞吉，悔亡，憧憧往来，朋从尔思。

`象:`&nbsp;&nbsp; “贞吉，悔亡”，未感害也；“憧憧往来”，未光大也。

**九五**&nbsp;&nbsp; 咸其脢，无悔。

`象:`&nbsp;&nbsp; “咸其脢”，志未也。

**上六**&nbsp;&nbsp; 咸其辅颊舌。

`象:`&nbsp;&nbsp; “咸其辅颊舌”，滕口说也。

<br>

## 32. 恒 ䷟

**恒**&nbsp;&nbsp;&nbsp;&nbsp;&nbsp; 亨，无咎，利贞，利有攸往。

`象:`&nbsp;&nbsp; 雷风，恒。君子以立不易方。

<br>

**初六**&nbsp;&nbsp; 浚恒，贞凶，无攸利。

`象:`&nbsp;&nbsp; “浚恒”之“凶”，始求深也。

**九二**&nbsp;&nbsp; 悔亡。

`象:`&nbsp;&nbsp; 九二“悔亡”，能久中也。

**九三**&nbsp;&nbsp; 不恒其德，或承之羞；贞吝。

`象:`&nbsp;&nbsp; “不恒其德”，无所容也。

**九四**&nbsp;&nbsp; 田无禽。

`象:`&nbsp;&nbsp; 久非其位，安得禽也？

**六五**&nbsp;&nbsp; 恒其德，贞；妇人吉，夫子凶。

`象:`&nbsp;&nbsp; “妇人”贞吉，从一而终也。“夫子”制义，从妇凶也。

**上六**&nbsp;&nbsp; 振恒，凶。

`象:`&nbsp;&nbsp; “振恒”在上，大无功也。

<br>

## 33. 遁 ䷠

**遁**&nbsp;&nbsp;&nbsp;&nbsp;&nbsp; 亨，小利贞。

`序卦:`恒者，久也。物不可以久居其所，故受之以遁。遁者，退也。

`彖:`&nbsp;&nbsp; “遁，亨”，遁而亨也。刚当位而应，与时行也。“小利贞”，浸而长也。遁之时义大矣哉！

`象:`&nbsp;&nbsp; 天下有山，遁。君子以远小人，不恶而严。

<br>

**初六**&nbsp;&nbsp; 遁尾，厉，勿用有攸往。

`象:`&nbsp;&nbsp; “遁尾”之“厉”，不往，何灾也？

**六二**&nbsp;&nbsp; 执之用黄牛之革，莫之胜说。

`象:`&nbsp;&nbsp; “执用黄牛”，固志也。

**九三**&nbsp;&nbsp; 系遁，有疾厉；畜臣妾，吉。

`象:`&nbsp;&nbsp; “系遁之厉”，有疾惫也；“畜臣妾，吉”，不可大事也。

**九四**&nbsp;&nbsp; 好遁，君子吉，小人否。

`象:`&nbsp;&nbsp; “君子”“好遁”，“小人否”也。

**九五**&nbsp;&nbsp; 嘉遁，贞吉。

`象:`&nbsp;&nbsp; “嘉遁，贞吉”，以正志也。

**上九**&nbsp;&nbsp; 肥遁，无不利。

`象:`&nbsp;&nbsp; “肥遁，无不利”，无所疑也。

<br>

## 34. 大壮 ䷡

**大壮**&nbsp;&nbsp; 利贞。

`序卦:`遁者，退也。物不可以终遁，故受之以大壮。

`彖:`&nbsp;&nbsp; “大壮”，大者壮也；刚以动，故壮。“大壮，利贞”，大者正也。正大而天地之情可见矣。

`象:`&nbsp;&nbsp; 雷在天上，大壮。君子以非礼弗履。

<br>

**初九**&nbsp;&nbsp; 壮于趾，征凶，有孚。

`象:`&nbsp;&nbsp; “壮于趾”，其孚穷也。

**九二**&nbsp;&nbsp; 贞吉。

`象:`&nbsp;&nbsp; 九二“贞吉”，以中也。

**九三**&nbsp;&nbsp; 小人用壮，君子用罔；贞厉。羝羊触藩，羸其角。

`象:`&nbsp;&nbsp; “小人用壮”，“君子”“罔”也。

**九四**&nbsp;&nbsp; 贞吉，悔亡；藩决不羸，壮于大舆之輹。

`象:`&nbsp;&nbsp; “藩决不羸”，尚往也。

**六五**&nbsp;&nbsp; 丧羊于易，无悔。

`象:`&nbsp;&nbsp; “丧羊于易”，位不当也。

**上六**&nbsp;&nbsp; 羝羊触藩，不能退，不能遂，无攸利；艰则吉。

`象:`&nbsp;&nbsp; “不能退，不能遂”，不详也；“艰则吉”，咎不长也。

<br>

## 35. 晋 ䷢

**晋**&nbsp;&nbsp;&nbsp;&nbsp;&nbsp; 康侯用锡马蕃庶，昼日三接。

`序卦:`物不可以终壮，故受之以晋。晋者，进也。

`彖:`&nbsp;&nbsp; 晋，进也。明出地上。顺而丽乎大明，柔进而上行，是以“康侯用锡马蕃庶，昼日三接”也。

`象:`&nbsp;&nbsp; 明出地上，晋。君子以自昭明德。

<br>

**初六**&nbsp;&nbsp; 晋如摧如，贞吉。罔孚，裕无咎。

`象:`&nbsp;&nbsp; “晋中摧如”，独行正也。“裕无咎”，未受命也。

**六二**&nbsp;&nbsp; 晋如愁如，贞吉，受兹介福，于其王母。

`象:`&nbsp;&nbsp; “受兹介福”，以中正也。

**六三**&nbsp;&nbsp; 众允，悔亡。

`象:`&nbsp;&nbsp; “众允”之志，上行也。

**九四**&nbsp;&nbsp; 晋如鼫鼠，贞厉。

`象:`&nbsp;&nbsp; “鼫鼠”“贞厉”，位不当也。

**六五**&nbsp;&nbsp; 悔亡，失得勿恤，往吉，无不利。

`象:`&nbsp;&nbsp; “失得勿恤”，往有庆也。

**上九**&nbsp;&nbsp; 晋其角，维用伐邑，厉吉无咎。贞吝。

`象:`&nbsp;&nbsp; “维用伐邑”，道未光也。

<br>

## 36. 明夷 ䷣

**明夷**&nbsp;&nbsp; 利艰贞。

`序卦:`晋者，进也。进必有所伤，故受之以明夷。夷者，伤也。

`彖:`&nbsp;&nbsp; 明入地中，“明夷”。内文明而外柔顺，以蒙大难，文王以之。“利艰贞”，晦其明也；内难而能正其志，箕子以之。

`象:`&nbsp;&nbsp; 明入地中，明夷。君子以莅众，用晦而明。

<br>

**初九**&nbsp;&nbsp; 明夷于飞，垂其翼；君子于行，三日不食。有攸往，主人有言。

`象:`&nbsp;&nbsp; “君子于行”，义不食也。

**六二**&nbsp;&nbsp; 明夷，夷于左股，用拯马壮，吉。

`象:`&nbsp;&nbsp; 六二之“吉”，顺以则也。

**九三**&nbsp;&nbsp; 明夷于南狩，得其大首。不可疾贞。

`象:`&nbsp;&nbsp; “南狩”之志，乃大得也。

**六四**&nbsp;&nbsp; 入于左腹，获明夷之心，于出门庭。

`象:`&nbsp;&nbsp; “入于左腹”，获心意也。

**六五**&nbsp;&nbsp; 箕子之明夷，利贞。

`象:`&nbsp;&nbsp; “箕子”之“贞”，明不可息也。

**上六**&nbsp;&nbsp; 不明晦，初登于天，后入于地。

`象:`&nbsp;&nbsp; “初登于天”，照四国也。“后入于地”，失则也。

<br>

## 37. 家人 ䷤

**家人**&nbsp;&nbsp; 利女贞。

`序卦:`夷者，伤也。伤于外者必反其家，故受之以家人。

`彖:`&nbsp;&nbsp; 家人，女正位乎内，男正位乎外；男女正，天地之大义也。家人有严君焉，父母之谓也。父父，子子，兄兄，弟弟，夫夫，妇妇，而家道正，正家而天下定矣。

`象:`&nbsp;&nbsp; 风自火出，家人。君子以言有物而行有恒。

<br>

**初九**&nbsp;&nbsp; 闲有家，悔亡。

`象:`&nbsp;&nbsp; “闲有家”，志未变也。

**六二**&nbsp;&nbsp; 无攸遂，在中馈，贞吉。

`象:`&nbsp;&nbsp; 六二之“吉”，顺以巽也。

**九三**&nbsp;&nbsp; 家人嗃嗃，悔厉，吉；妇子嘻嘻，终吝。

`象:`&nbsp;&nbsp; “家人嗃嗃”，未失也；“妇子嘻嘻”，失家节也。

**六四**&nbsp;&nbsp; 富家，大吉。

`象:`&nbsp;&nbsp; “富家，大吉”，顺在位也。

**九五**&nbsp;&nbsp; 王假有家，勿恤，吉。

`象:`&nbsp;&nbsp; “王假有家”，交相爱也。

**上九**&nbsp;&nbsp; 有孚，威如，终吉。

`象:`&nbsp;&nbsp; “威如”之“吉”，反身之谓也。

<br>

## 38. 睽 ䷥

**睽**&nbsp;&nbsp;&nbsp;&nbsp;&nbsp; 小事吉。

`序卦:`家道穷必乖，故受之以睽。睽者，乖也。

`彖:`&nbsp;&nbsp; 睽，火动而上，泽动而下；二女同居，其志不同行；说而丽乎明，柔进而上行，得中而应乎刚，是以“小事吉”。天地睽而其事同也，男女睽而其志通也，万物睽而其事类也；睽之时用大矣哉！

`象:`&nbsp;&nbsp; 上火下泽，睽；君子以同而异。

<br>

**初九**&nbsp;&nbsp; 悔亡；丧马勿逐，自复；见恶人，无咎。

`象:`&nbsp;&nbsp; “见恶人”，以辟咎也。

**九二**&nbsp;&nbsp; 遇主于巷，无咎。

`象:`&nbsp;&nbsp; “遇主于巷”，未失道也。

**六三**&nbsp;&nbsp; 见舆曳，其牛掣；其人天且劓。无初有终。

`象:`&nbsp;&nbsp; “见舆曳”，位不当也。“无初有终”，遇刚也。

**九四**&nbsp;&nbsp; 睽孤，遇元夫，交孚，厉无咎。

`象:`&nbsp;&nbsp; “交孚”“无咎”，志行也。

**六五**&nbsp;&nbsp; 悔亡，厥宗噬肤，往何咎？

`象:`&nbsp;&nbsp; “厥宗噬肤”，往有庆也。

**上九**&nbsp;&nbsp; 睽孤，见豕负涂，载鬼一车，先张之弧，后说之弧；匪寇婚媾，往遇雨则吉。

`象:`&nbsp;&nbsp; “遇雨”之“吉”，群疑亡也。

<br>

## 39. 蹇 ䷦

**蹇**&nbsp;&nbsp;&nbsp;&nbsp;&nbsp; 利西南，不利东北；利见大人，贞吉。

`序卦:`睽者，乖也。乖必有难，故受之以蹇。蹇者，难也。

`彖:`&nbsp;&nbsp; 蹇，难也，险在前也；见险而能止，知矣哉！“蹇，利西南”，往得中也；“不利东北”，其道穷也。“利见大人”，往有功也；当位“贞吉”，以正邦也。蹇之时用大矣哉！

`象:`&nbsp;&nbsp; 山上有水，蹇。君子以反身修德。

<br>

**初六**&nbsp;&nbsp; 往蹇，来誉。

`象:`&nbsp;&nbsp; “往蹇，来誉”，宜待也。

**六二**&nbsp;&nbsp; 王臣蹇蹇，匪躬之故。

`象:`&nbsp;&nbsp; “王臣蹇蹇”，终无尤也。

**九三**&nbsp;&nbsp; 往蹇，来反。

`象:`&nbsp;&nbsp; “往蹇，来反”，内喜之也。

**六四**&nbsp;&nbsp; 往蹇，来连。

`象:`&nbsp;&nbsp; “往蹇，来连”，当位实也。

**九五**&nbsp;&nbsp; 大蹇，朋来。

`象:`&nbsp;&nbsp; “大蹇，朋来”，以中节也。

**上六**&nbsp;&nbsp; 往蹇，来硕；吉，利见大人。

`象:`&nbsp;&nbsp; “往蹇，来硕”，志在内也；“利见大人”，以从贵也。

<br>

## 40. 解 ䷧

**解**&nbsp;&nbsp;&nbsp;&nbsp;&nbsp; 利西南。无所往，其来复吉。有攸往，夙吉。

`序卦:`蹇者，难也。物不可以终难，故受之以解。

`彖:`&nbsp;&nbsp; 解，险以动，动而免乎险，解。“解，利西南”，往得众也；“其来复吉”，乃得中也；“有攸往，夙吉”，往有功也。天地解而雷雨作，雷雨作而百果草木皆甲坼。解之时义大矣哉！

`象:`&nbsp;&nbsp; 雷雨作，解。君子以赦过宥罪。

<br>

**初六**&nbsp;&nbsp; 无咎。

`象:`&nbsp;&nbsp; 刚柔之际，义“无咎”也。

**九二**&nbsp;&nbsp; 田获三狐，得黄矢；贞吉。

`象:`&nbsp;&nbsp; 九二“贞吉”，得中道也。

**六三**&nbsp;&nbsp; 负且乘，致寇至，贞吝。

`象:`&nbsp;&nbsp; “负且乘”，亦可丑也；自我致戎，又谁咎也？

**九四**&nbsp;&nbsp; 解而拇，朋至斯孚。

`象:`&nbsp;&nbsp; “解而拇”，未当位也。

**六五**&nbsp;&nbsp; 君子维有解，吉，有孚于小人。

`象:`&nbsp;&nbsp; “君子”“有解”，小人退也。

**上六**&nbsp;&nbsp; 公用射隼于高墉之上，获之，无不利。

`象:`&nbsp;&nbsp; “公用射隼”，以解悖也。

<br>

## 41. 损 ䷨

**损**&nbsp;&nbsp;&nbsp;&nbsp;&nbsp; 有孚，元吉，无咎，可贞，利有攸往。曷之用？二簋可用享。

`序卦:`解者，缓也。缓必有所失，故受之以损。

`彖:`&nbsp;&nbsp; 损，损下益上，其道上行。损而“有孚，元吉，无咎，可贞，利有攸往。曷之用？二簋可用享。”二簋应有时，损刚益柔有时，损益盈虚，与时偕行。

`象:`&nbsp;&nbsp; 山下有泽，损。君子以惩忿窒欲。

<br>

**初九**&nbsp;&nbsp; 已事遄往，无咎；酌损之。

`象:`&nbsp;&nbsp; “已事遄往”，尚合志也。

**九二**&nbsp;&nbsp; 利贞，征凶；弗损益之。

`象:`&nbsp;&nbsp; 九二“利贞”，中以为志也。

**六三**&nbsp;&nbsp; 三人行，则损一人；一人行，则得其友。

`象:`&nbsp;&nbsp; “一人行”，三则疑也。

**六四**&nbsp;&nbsp; 损其疾，使遄有喜，无咎。

`象:`&nbsp;&nbsp; “损其疾”，亦可喜也。

**六五**&nbsp;&nbsp; 或益之十朋之龟，弗克违，元吉。

`象:`&nbsp;&nbsp; 六五“元吉”，自上祐也。

**上九**&nbsp;&nbsp; 弗损益之，无咎。贞吉，利有攸往，得臣无家。

`象:`&nbsp;&nbsp; “弗损益之”，大得志也。

<br>

## 42. 益 ䷩

**益**&nbsp;&nbsp;&nbsp;&nbsp;&nbsp; 利有攸往，利涉大川。

`序卦:`损而不已必益，故受之以益。

`彖:`&nbsp;&nbsp; 益，损上益下，民说无疆；自上下下，其道大光。“利有攸往”，中正有庆；“利涉大川”，木道乃行。益动而巽，日进无疆。天施地生，其益无方。凡益之道，与时偕行。

`象:`&nbsp;&nbsp; 风雷，益。君子以见善则迁，有过则改。

<br>

**初九**&nbsp;&nbsp; 利用为大作，元吉，无咎。

`象:`&nbsp;&nbsp; “元吉，无咎”，下不厚事也。

**六二**&nbsp;&nbsp; 或益之十朋之龟，弗克违。永贞吉；王用享于帝，吉。

`象:`&nbsp;&nbsp; “或益之”，自外来也。

**六三**&nbsp;&nbsp; 益之用凶事，无咎；有孚中行，告公用圭。

`象:`&nbsp;&nbsp; 益“用凶事”，固有之也。

**六四**&nbsp;&nbsp; 中行，告公从，利用为依迁国。

`象:`&nbsp;&nbsp; “告公从”，以益志也。

**九五**&nbsp;&nbsp; 有孚惠心，勿问元吉。有孚惠我德。

`象:`&nbsp;&nbsp; “有孚惠心”，“勿问”之矣；“惠我德”，大得志也。

**上九**&nbsp;&nbsp; 莫益之，或击之，立心勿恒，凶。

`象:`&nbsp;&nbsp; “莫益之”，偏辞也；“或击之”，自外来也。

<br>

## 43. 夬 ䷪

**夬**&nbsp;&nbsp;&nbsp;&nbsp;&nbsp; 扬于王庭，孚号有厉；告自邑，不利即戎，利有攸往。

`序卦:`益而不已必决，故受之以夬。夬者，决也。

`彖:`&nbsp;&nbsp; 夬，决也，刚决柔也；健而说，决而和。“扬于王庭”，柔乘五刚也；“孚号有厉”，其危乃光也；“告自邑，不利即戎”，所尚乃穷也；“利有攸往”，刚长乃终也。

`象:`&nbsp;&nbsp; 泽上于天，夬。君子以施禄及下，居德则忌。

<br>

**初九**&nbsp;&nbsp; 壮于前趾，往不胜为咎。

`象:`&nbsp;&nbsp; “不胜”而“往”，咎也。

**九二**&nbsp;&nbsp; 惕号，莫夜有戎，勿恤。

`象:`&nbsp;&nbsp; “有戎”“勿恤”，得中道也。

**九三**&nbsp;&nbsp; 壮于頄，有凶。君子夬夬独行，遇雨若濡，有愠无咎。

`象:`&nbsp;&nbsp; “君子夬夬”，终无咎也。

**九四**&nbsp;&nbsp; 臀无肤，其行次且；牵羊悔亡，闻言不信。

`象:`&nbsp;&nbsp; “其行次且”，位不当也；“闻言不信”，聪不明也。

**九五**&nbsp;&nbsp; 苋陆夬夬，中行无咎。

`象:`&nbsp;&nbsp; “中行无咎”，中未光也。

**上六**&nbsp;&nbsp; 无号，终有凶。

`象:`&nbsp;&nbsp; “无号”之“凶”，终不可长也。

<br>

## 44. 姤 ䷫

**姤**&nbsp;&nbsp;&nbsp;&nbsp;&nbsp; 女壮，勿用取女。

`序卦:`夬者，决也。决必有遇，故受之以姤，姤者，遇也。

`彖:`&nbsp;&nbsp; 姤，遇也，柔遇刚也。“勿用取女”，不可与长也。天地相遇，品物咸章也。刚遇中正，天下大行也。姤之时义大矣哉！

`象:`&nbsp;&nbsp; 天下有风，姤。后以施命诰四方。

<br>

**初六**&nbsp;&nbsp; 系于金柅，贞吉；有攸往，见凶，羸豕孚踯躅。

`象:`&nbsp;&nbsp; “系于金柅”，柔道牵也。

**九二**&nbsp;&nbsp; 包有鱼，无咎，不利宾。

`象:`&nbsp;&nbsp; “包有鱼”，义不及宾也。

**九三**&nbsp;&nbsp; 臀无肤，其行次且；厉，无大咎。

`象:`&nbsp;&nbsp; “其行次且”，行未牵也。

**九四**&nbsp;&nbsp; 包无鱼，起凶。

`象:`&nbsp;&nbsp; “无鱼”之“凶”，远民也。

**九五**&nbsp;&nbsp; 以杞包瓜，含章，有陨自天。

`象:`&nbsp;&nbsp; 九五“含章”，中正也；“有陨自天”，志不舍命也。

**上九**&nbsp;&nbsp; 姤其角，吝，无咎。

`象:`&nbsp;&nbsp; “姤其角”，上穷吝也。

<br>

## 45. 萃 ䷬

**萃**&nbsp;&nbsp;&nbsp;&nbsp;&nbsp; 亨，王假有庙，利见大人，亨，利贞；用大牲吉，利有攸往。

`序卦:`姤者，遇也。物相遇而后聚，故受之以萃。萃者，聚也。

`彖:`&nbsp;&nbsp; 萃，聚也；顺以说，刚中而应，故聚也。“王假有庙”，致孝享也；“利见大人，亨”，聚以正也；“用大牲吉，利有攸往”，顺天命也。观其所聚，而天地万物之情可见矣。

`象:`&nbsp;&nbsp; 泽上于地，萃。君子以除戎器，戒不虞。

<br>

**初六**&nbsp;&nbsp; 有孚不终，乃乱乃萃；若号，一握为笑，勿恤，往无咎。

`象:`&nbsp;&nbsp; “乃乱乃萃”，其志乱也。

**六二**&nbsp;&nbsp; 引吉，无咎；孚乃利用禴。

`象:`&nbsp;&nbsp; “引吉，无咎”，中未变也。

**六三**&nbsp;&nbsp; 萃如，嗟如，无攸利；往无咎，小吝。

`象:`&nbsp;&nbsp; “往无咎”，上巽也。

**九四**&nbsp;&nbsp; 大吉，无咎。

`象:`&nbsp;&nbsp; “大吉，无咎”，位不当也。

**九五**&nbsp;&nbsp; 萃有位，无咎；匪孚，元永贞，悔亡。

`象:`&nbsp;&nbsp; “萃有位”，志未光也。

**上六**&nbsp;&nbsp; 赍咨涕洟，无咎。

`象:`&nbsp;&nbsp; “赍咨涕洟”，未安上也。

<br>

## 46. 升 ䷭

**升**&nbsp;&nbsp;&nbsp;&nbsp;&nbsp; 元亨，用见大人，勿恤。南征吉。

`序卦:`萃者，聚也。聚而上者谓之升，故受之以升。

`彖:`&nbsp;&nbsp; 柔以时升，巽而顺，刚中而应，是以大亨。“用见大人，勿恤”，有庆也；“南征吉”，志行也。

`象:`&nbsp;&nbsp; 地中生木，升。君子以顺德，积小以高大。

<br>

**初六**&nbsp;&nbsp; 允升，大吉。

`象:`&nbsp;&nbsp; “允升，大吉”，上合志也。

**九二**&nbsp;&nbsp; 孚乃利用禴，无咎。

`象:`&nbsp;&nbsp; 九二之“孚”，有喜也。

**九三**&nbsp;&nbsp; 升虚邑。

`象:`&nbsp;&nbsp; “升虚邑”，无所疑也。

**六四**&nbsp;&nbsp; 王用亨于岐山，吉无咎。

`象:`&nbsp;&nbsp; “王用亨于岐山”，顺事也。

**六五**&nbsp;&nbsp; 贞吉，升阶。

`象:`&nbsp;&nbsp; “贞吉，升阶”，大得志也。

**上六**&nbsp;&nbsp; 冥升，利于不息之贞。

`象:`&nbsp;&nbsp; “冥升在上”，消不富也。

<br>

## 47. 困 ䷮

**困**&nbsp;&nbsp;&nbsp;&nbsp;&nbsp; 亨。贞，大人吉，无咎；有言不信。

`序卦:`升而不已必困，故受之以困。

`彖:`&nbsp;&nbsp; 困，刚掩也。险以说，困而不失其所“亨”，其唯君子乎！“贞，大人吉”，以刚中也；“有言不信”，尚口乃穷也。

`象:`&nbsp;&nbsp; 泽无水，困。君子以致命遂志。

<br>

**初六**&nbsp;&nbsp; 臀困于株木，入于幽谷，三岁不觌。

`象:`&nbsp;&nbsp; “入于幽谷”，幽不明也。

**九二**&nbsp;&nbsp; 困于酒食，朱绂方来，利用享祀；征凶，无咎。

`象:`&nbsp;&nbsp; “困于酒食”，中有庆也。

**六三**&nbsp;&nbsp; 困于石，据于蒺藜，入于其宫，不见其妻，凶。

`象:`&nbsp;&nbsp; “据于蒺藜”，乘刚也；“入于其宫，不见其妻”，不祥也。

**九四**&nbsp;&nbsp; 来徐徐，困于金车，吝，有终。

`象:`&nbsp;&nbsp; “来徐徐”，志在下也；虽不当位，有与也。

**九五**&nbsp;&nbsp; 劓刖，困于赤绂，乃徐有说，利用祭祀。

`象:`&nbsp;&nbsp; “劓刖”，志未得也。“乃徐有说”，以中直也。“利用祭祀”，受福也。

**上六**&nbsp;&nbsp; 困于葛藟，于臲卼，曰动悔，有悔。征吉。

`象:`&nbsp;&nbsp; “困于葛藟”，未当也；“动悔，有悔”，吉行也。

<br>

## 48. 井 ䷯

**井**&nbsp;&nbsp;&nbsp;&nbsp;&nbsp; 改邑不改井，无丧无得，往来井井；汔至，亦未繘井，羸其瓶，凶。

`序卦:`困乎上者必反下，故受之以井。

`彖:`&nbsp;&nbsp; 巽乎水而上水，井；井养而不穷也。“改邑不改井”，乃以刚中也。“汔至，亦未繘井”，未有功也。“羸其瓶”，是以凶也。

`象:`&nbsp;&nbsp; 木上有水，井。君子以劳民劝相。

<br>

**初六**&nbsp;&nbsp; 井泥不食，旧井无禽。

`象:`&nbsp;&nbsp; “井泥不食”，下也；“旧井无禽”，时舍也。

**九二**&nbsp;&nbsp; 井谷射鲋，瓮敝漏。

`象:`&nbsp;&nbsp; “井谷射鲋”，无与也。

**九三**&nbsp;&nbsp; 井渫不食，为我心恻；可用汲，王明，并受其福。

`象:`&nbsp;&nbsp; “井渫不食”，行恻也；求“王明”，受福也。

**六四**&nbsp;&nbsp; 井甃，无咎。

`象:`&nbsp;&nbsp; “井甃，无咎”，修井也。

**九五**&nbsp;&nbsp; 井冽，寒泉食。

`象:`&nbsp;&nbsp; “寒泉”之“食”，中正也。

**上六**&nbsp;&nbsp; 井收勿幕，有孚元吉。

`象:`&nbsp;&nbsp; “元吉”在上，大成也。

<br>

## 49. 革 ䷰

**革**&nbsp;&nbsp;&nbsp;&nbsp;&nbsp; 巳日乃孚，元亨利贞，悔亡。

`序卦:`井道不可不革，故受之以革。

`彖:`&nbsp;&nbsp; 革，水火相息；二女同居，其志不相得，曰革。“巳日乃孚”，革而信之；文明以说，大“亨”以正，革而当，其“悔”乃“亡”。天地革而四时成。汤武革命，顺乎天而应乎人。革之时义大矣哉！

`象:`&nbsp;&nbsp; 泽中有火，革。君子以治历明时。

<br>

**初九**&nbsp;&nbsp; 巩用黄牛之革。

`象:`&nbsp;&nbsp; “巩用黄牛”，不可以有为也。

**六二**&nbsp;&nbsp; 巳日乃革之，征吉，无咎。

`象:`&nbsp;&nbsp; “巳日”“革之”，行有嘉也。

**九三**&nbsp;&nbsp; 征凶，贞厉；革言三就，有孚。

`象:`&nbsp;&nbsp; “革言三就”，又何之矣！

**九四**&nbsp;&nbsp; 悔亡，有孚改命，吉。

`象:`&nbsp;&nbsp; “改命”之“吉”，信志也。

**九五**&nbsp;&nbsp; 大人虎变，未占有孚。

`象:`&nbsp;&nbsp; “大人虎变”，其文炳也。

**上六**&nbsp;&nbsp; 君子豹变，小人革面；征凶，居贞吉。

`象:`&nbsp;&nbsp; “君子豹变”，其文蔚也；“小人革面”，顺以从君也。

<br>

## 50. 鼎 ䷱

**鼎**&nbsp;&nbsp;&nbsp;&nbsp;&nbsp; 元吉，亨。

`序卦:`革物者莫若鼎，故受之以鼎。

`彖:`&nbsp;&nbsp; 鼎，象也。以木巽火，亨饪也。圣人亨以享上帝，而大亨以养圣贤。巽而耳目聪明，柔进而上行，得中而应乎刚，是以元亨。

`象:`&nbsp;&nbsp; 木上有火，鼎。君子以正位凝命。

<br>

**初六**&nbsp;&nbsp; 鼎颠趾，利出否；得妾以其子，无咎。

`象:`&nbsp;&nbsp; “鼎颠趾”，未悖也；“利出否”，以从贵也。

**九二**&nbsp;&nbsp; 鼎有实，我仇有疾，不我能即，吉。

`象:`&nbsp;&nbsp; “鼎有实”，慎所之也；“我仇有疾”，终无尤也。

**九三**&nbsp;&nbsp; 鼎耳革，其行塞。雉膏不食；方雨亏悔，终吉。

`象:`&nbsp;&nbsp; “鼎耳革”，失其义也。

**九四**&nbsp;&nbsp; 鼎折足，覆公餗，其形渥，凶。

`象:`&nbsp;&nbsp; “覆公餗”，信如何也。

**六五**&nbsp;&nbsp; 鼎黄耳，金铉，利贞。

`象:`&nbsp;&nbsp; “鼎黄耳”，中以为实也。

**上九**&nbsp;&nbsp; 鼎玉铉，大吉，无不利。

`象:`&nbsp;&nbsp; “玉铉”在上，刚柔节也。

<br>

## 51. 震 ䷲

**震**&nbsp;&nbsp;&nbsp;&nbsp;&nbsp; 亨。震来虩虩，笑言哑哑。震惊百里，不丧匕鬯。

`序卦:`主器者莫若长子，故受之以震。

`彖:`&nbsp;&nbsp; 震，亨。“震来虩虩”，恐致福也；“笑言哑哑”，后有则也。“震惊百里”，惊远而惧迩也；出可以守宗庙社稷，以为祭主也。

`象:`&nbsp;&nbsp; 洊雷，震。君子以恐惧修省。

<br>

**初九**&nbsp;&nbsp; 震来虩虩，后笑言哑哑，吉。

`象:`&nbsp;&nbsp; “震来虩虩”，恐致福也；“笑言哑哑”，后有则也。

**六二**&nbsp;&nbsp; 震来厉，亿丧贝，跻于九陵，勿逐，七日得。

`象:`&nbsp;&nbsp; “震来厉”，乘刚也。

**六三**&nbsp;&nbsp; 震苏苏，震行无眚。

`象:`&nbsp;&nbsp; “震苏苏”，位不当也。

**九四**&nbsp;&nbsp; 震遂泥。

`象:`&nbsp;&nbsp; “震遂泥”，未光也。

**六五**&nbsp;&nbsp; 震往来，厉；亿无丧，有事。

`象:`&nbsp;&nbsp; “震往来，厉”，危行也；其事在中，大无丧也。

**上六**&nbsp;&nbsp; 震索索，视矍矍，征凶。震不于其躬，于其邻，无咎。婚媾有言。

`象:`&nbsp;&nbsp; “震索索”，中未得也；虽“凶”“无咎”，畏邻戒也。

<br>

## 52. 艮 ䷳

**艮**&nbsp;&nbsp;&nbsp;&nbsp;&nbsp; 艮其背，不获其身；行其庭，不见其人，无咎。

`序卦:`震者，动也。物不可以终动，止之，故受之以艮。艮者，止也。

`彖:`&nbsp;&nbsp; 艮，止也。时止则止，时行则行；动静不失其时，其道光明。艮其止，止其所也。上下敌应，不相与也。是以“不获其身，行其庭，不见其人，无咎”也。

`象:`&nbsp;&nbsp; 兼山，艮。君子以思不出其位。

<br>

**初六**&nbsp;&nbsp; 艮其趾，无咎，利永贞。

`象:`&nbsp;&nbsp; “艮其趾”，未失正也。

**六二**&nbsp;&nbsp; 艮其腓，不拯其随，其心不快。

`象:`&nbsp;&nbsp; “不拯其随”，未退听也。

**九三**&nbsp;&nbsp; 艮其限，列其夤，厉熏心。

`象:`&nbsp;&nbsp; “艮其限”，危“熏心”也。

**六四**&nbsp;&nbsp; 艮其身，无咎。

`象:`&nbsp;&nbsp; “艮其身”，止诸躬也。

**六五**&nbsp;&nbsp; 艮其辅，言有序，悔亡。

`象:`&nbsp;&nbsp; “艮其辅”，以中正也。

**上九**&nbsp;&nbsp; 敦艮，吉。

`象:`&nbsp;&nbsp; “敦艮”之“吉”，以厚终也。

<br>

## 53. 渐 ䷴

**渐**&nbsp;&nbsp;&nbsp;&nbsp;&nbsp; 女归吉，利贞。

`序卦:`艮者，止也。物不可以终止，故受之以渐。渐者，进也。

`彖:`&nbsp;&nbsp; 渐之进也，“女归吉”也。进得位，往有功也；进以正，可以正邦也。其位，刚得中也；止而巽，动不穷也。

`象:`&nbsp;&nbsp; 山上有木，渐。君子以居贤德善俗。

<br>

**初六**&nbsp;&nbsp; 鸿渐于干；小子厉，有言，无咎。

`象:`&nbsp;&nbsp; “小子”之“厉”，义无咎也。

**六二**&nbsp;&nbsp; 鸿渐于磐，饮食衎衎，吉。

`象:`&nbsp;&nbsp; “饮食衎衎”，不素饱也。

**九三**&nbsp;&nbsp; 鸿渐于陆，夫征不复，妇孕不育，凶；利御寇。

`象:`&nbsp;&nbsp; “夫征不复”，离群丑也；“妇孕不育”，失其道也；“利”用“御寇”，顺相保也。

**六四**&nbsp;&nbsp; 鸿渐于木，或得其桷，无咎。

`象:`&nbsp;&nbsp; “或得其桷”，顺以巽也。

**九五**&nbsp;&nbsp; 鸿渐于陵，妇三岁不孕；终莫之胜，吉。

`象:`&nbsp;&nbsp; “终莫之胜，吉”，得所愿也。

**上九**&nbsp;&nbsp; 鸿渐于陆，其羽可用为仪，吉。

`象:`&nbsp;&nbsp; “其羽可用为仪，吉”，不可乱也。

<br>

## 54. 归妹 ䷵

**归妹**&nbsp;&nbsp; 征凶，无攸利。

`序卦:`渐者，进也。进必有所归，故受之以归妹。

`彖:`&nbsp;&nbsp; 归妹，天地之大义也。天地不交，而万物不兴。归妹，人之终始也。说以动，所归妹也；“征凶”，位不当也；“无攸利”，柔乘刚也。

`象:`&nbsp;&nbsp; 泽上有雷，归妹。君子以永终知敝。

<br>

**初九**&nbsp;&nbsp; 归妹以娣，跛能履，征吉。

`象:`&nbsp;&nbsp; “归妹以娣”，以恒也；“跛能履”“吉”，相承也。

**九二**&nbsp;&nbsp; 眇能视，利幽人之贞。

`象:`&nbsp;&nbsp; “利幽人之贞”，未变常也。

**六三**&nbsp;&nbsp; 归妹以须，反归以娣。

`象:`&nbsp;&nbsp; “归妹以须”，未当也。

**九四**&nbsp;&nbsp; 归妹愆期，迟归有时。

`象:`&nbsp;&nbsp; “愆期”之志，有待而行也。

**六五**&nbsp;&nbsp; 帝乙归妹，其君之袂，不如其娣之袂良；月几望，吉。

`象:`&nbsp;&nbsp; “帝乙归妹”，“不如其娣之袂良”也，其位在中，以贵行也。

**上六**&nbsp;&nbsp; 女承筐，无实；士刲羊，无血。无攸利。

`象:`&nbsp;&nbsp; 上六“无实”，“承”虚“筐”也。

<br>

## 55. 丰 ䷶

**丰**&nbsp;&nbsp;&nbsp;&nbsp;&nbsp; 亨，王假之；勿忧，宜日中。

`序卦:`得其所归者必大，故受之以丰。

`彖:`&nbsp;&nbsp; 丰，大也。明以动，故丰。“王假之”，尚大也；“勿忧，宜日中”，宜照天下也。日中则昃，月盈则食；天地盈虚，与时消息，而况人于人乎？况于鬼神乎？

`象:`&nbsp;&nbsp; 雷电皆至，丰。君子以折狱致刑。

<br>

**初九**&nbsp;&nbsp; 遇其配主，虽旬无咎，往有尚。

`象:`&nbsp;&nbsp; “虽旬无咎”，过旬灾也。

**六二**&nbsp;&nbsp; 丰其蔀，日中见斗。往得疑疾，有孚发若，吉。

`象:`&nbsp;&nbsp; “有孚发若”，信以发志也。

**九三**&nbsp;&nbsp; 丰其沛，日中见沬；折其右肱，无咎。

`象:`&nbsp;&nbsp; “丰其沛”，不可大事也；“折其右肱”，终不可用也。

**九四**&nbsp;&nbsp; 丰其蔀，日中见斗，遇其夷主，吉。

`象:`&nbsp;&nbsp; “丰其蔀”，位不当也；“日中见斗”，幽不明也；“遇其夷主，吉”，行也。

**六五**&nbsp;&nbsp; 来章，有庆誉，吉。

`象:`&nbsp;&nbsp; 六五之“吉”，“有庆”也。

**上六**&nbsp;&nbsp; 丰其屋，蔀其家，窥其户，阒其无人，三岁不觌，凶。

`象:`&nbsp;&nbsp; “丰其屋”，天际翔也；“窥其户，阒其无人”，自藏也。

<br>

## 56. 旅 ䷷

**旅**&nbsp;&nbsp;&nbsp;&nbsp;&nbsp; 小亨，旅贞吉。

`序卦:`丰者，大也。穷大者必失其居，故受之以旅。

`彖:`&nbsp;&nbsp; “旅，小亨”，柔得中乎外而顺乎刚，止而丽乎明，是以“小亨，旅贞吉”也。旅之时义大矣哉！

`象:`&nbsp;&nbsp; 山上有火，旅。君子以明慎用刑而不留狱。

<br>

**初六**&nbsp;&nbsp; 旅琐琐，斯其所取灾。

`象:`&nbsp;&nbsp; “旅琐琐”，志穷灾也。

**六二**&nbsp;&nbsp; 旅即次，怀其资，得童仆，贞。

`象:`&nbsp;&nbsp; “得童仆，贞”，终无尤也。

**九三**&nbsp;&nbsp; 旅焚其次，丧其童仆，贞厉。

`象:`&nbsp;&nbsp; “旅焚其次”，亦以伤矣；以旅与下，其义“丧”也。

**九四**&nbsp;&nbsp; 旅于处，得其资斧，我心不快。

`象:`&nbsp;&nbsp; “旅于处”，未得位也；“得其资斧”，心未快也。

**六五**&nbsp;&nbsp; 射雉，一矢亡；终以誉命。

`象:`&nbsp;&nbsp; “终以誉命”，上逮也。

**上九**&nbsp;&nbsp; 鸟焚其巢，旅人先笑后号啕；丧牛于易，凶。

`象:`&nbsp;&nbsp; 以旅在上，其义“焚”也；“丧牛于易”，终莫之闻也。

<br>

## 57. 巽 ䷸

**巽**&nbsp;&nbsp;&nbsp;&nbsp;&nbsp; 小亨，利有攸往，利见大人。

`序卦:`旅而无所容，故受之以巽。巽者，入也。

`彖:`&nbsp;&nbsp; 重巽以申命。刚巽乎中正而志行，柔皆顺乎刚，是以“小亨，利有攸往，利见大人”。

`象:`&nbsp;&nbsp; 随风，巽。君子以申命行事。

<br>

**初六**&nbsp;&nbsp; 进退，利武人之贞。

`象:`&nbsp;&nbsp; “进退”，志疑也；“利武人之贞”，志治也。

**九二**&nbsp;&nbsp; 巽在床下，用史巫纷若，吉，无咎。

`象:`&nbsp;&nbsp; “纷若”之“吉”，得中也。

**九三**&nbsp;&nbsp; 频巽，吝。

`象:`&nbsp;&nbsp; “频巽”之“吝”，志穷也。

**六四**&nbsp;&nbsp; 悔亡，田获三品。

`象:`&nbsp;&nbsp; “田获三品”，有功也。

**九五**&nbsp;&nbsp; 贞吉，悔亡，无不利。无初有终。先庚三日，后庚三日，吉。

`象:`&nbsp;&nbsp; 九五之“吉”，位正中也。

**上九**&nbsp;&nbsp; 巽在床下，丧其资斧，贞凶。

`象:`&nbsp;&nbsp; “巽在床下”，上穷也；“丧其资斧”，正乎“凶”也。

<br>

## 58. 兑 ䷹

**兑**&nbsp;&nbsp;&nbsp;&nbsp;&nbsp; 亨，利贞。

`序卦:`巽者，入也。入而后说之，故受之以兑。兑者，说也。

`彖:`&nbsp;&nbsp; 兑，说也。刚中而柔外，说以利贞，是以顺乎天而应乎人。说以先民，民忘其劳；说以犯难，民忘其死；说之大，民劝矣哉！

`象:`&nbsp;&nbsp; 丽泽，兑。君子以朋友讲习。

<br>

**初九**&nbsp;&nbsp; 和兑，吉。

`象:`&nbsp;&nbsp; “和兑”之“吉”，行未疑也。

**九二**&nbsp;&nbsp; 孚兑，吉，悔亡。

`象:`&nbsp;&nbsp; “孚兑”之“吉”，信志也。

**六三**&nbsp;&nbsp; 来兑，凶。

`象:`&nbsp;&nbsp; “来兑”之“凶”，位不当也。

**九四**&nbsp;&nbsp; 商兑未宁，介疾有喜。

`象:`&nbsp;&nbsp; 九四之“喜”，有庆也。

**九五**&nbsp;&nbsp; 孚于剥，有厉。

`象:`&nbsp;&nbsp; “孚于剥”，位正当也。

**上六**&nbsp;&nbsp; 引兑。

`象:`&nbsp;&nbsp; 上六“引兑”，未光也。

<br>

## 59. 涣 ䷺

**涣**&nbsp;&nbsp;&nbsp;&nbsp;&nbsp; 亨，王假有庙，利涉大川，利贞。

`序卦:`兑者，说也。说而后散之，故受之以涣。

`彖:`&nbsp;&nbsp; “涣，亨”，刚来而不穷，柔得位乎外而上同。“王假有庙”，王乃在中也。“利涉大川”，乘木有功也。

`象:`&nbsp;&nbsp; 风行水上，涣。先王以享于帝，立庙。

<br>

**初六**&nbsp;&nbsp; 用拯马壮，吉。

`象:`&nbsp;&nbsp; 初六之“吉”，顺也。

**九二**&nbsp;&nbsp; 涣奔其机，悔亡。

`象:`&nbsp;&nbsp; “涣奔其机”，得愿也。

**六三**&nbsp;&nbsp; 涣其躬，无悔。

`象:`&nbsp;&nbsp; “涣其躬”，志在外也。

**六四**&nbsp;&nbsp; 涣其群，元吉；涣有丘，匪夷所思。

`象:`&nbsp;&nbsp; “涣其群，元吉”，光大也。

**九五**&nbsp;&nbsp; 涣汗其大号，涣王居，无咎。

`象:`&nbsp;&nbsp; “王居”“无咎”，正位也。

**上九**&nbsp;&nbsp; 涣其血去逖出，无咎。

`象:`&nbsp;&nbsp; “涣其血”，远害也。

<br>

## 60. 节 ䷻

**节**&nbsp;&nbsp;&nbsp;&nbsp;&nbsp; 亨，苦节，不可贞。

`序卦:`涣者，离也。物不可以终离，故受之以节。

`彖:`&nbsp;&nbsp; “节，亨”，刚柔分而刚得中。“苦节，不可贞”，其道穷也。说以行险，当位以节，中正以通。天地节而四时成；节以制度，不伤财，不害民。

`象:`&nbsp;&nbsp; 泽上有水，节。君子以制数度，议德行。

<br>

**初九**&nbsp;&nbsp; 不出户庭，无咎。

`象:`&nbsp;&nbsp; “不出户庭”，知通塞也。

**九二**&nbsp;&nbsp; 不出门庭，凶。

`象:`&nbsp;&nbsp; “不出门庭，凶”，失时极也。

**六三**&nbsp;&nbsp; 不节若，则嗟若，无咎。

`象:`&nbsp;&nbsp; “不节”之“嗟”，又谁“咎”也？

**六四**&nbsp;&nbsp; 安节，亨。

`象:`&nbsp;&nbsp; “安节”之“亨”，承上道也。

**九五**&nbsp;&nbsp; 甘节，吉。往有尚。

`象:`&nbsp;&nbsp; “甘节”之“吉”，居位中也。

**上六**&nbsp;&nbsp; 苦节，贞凶，悔亡。

`象:`&nbsp;&nbsp; “苦节，贞凶”，其道穷也。

<br>

## 61. 中孚 ䷼

**中孚**&nbsp;&nbsp; 豚鱼吉，利涉大川，利贞。

`序卦:`节而信之，故受之以中孚。

`彖:`&nbsp;&nbsp; “中孚”，柔在内而刚得中。说而巽，孚乃化邦也。“豚鱼吉”，信及豚鱼也：“利涉大川”，乘木舟虚也。中孚以“利贞”，乃应乎天也。

`象:`&nbsp;&nbsp; 泽上有风，中孚。君子以议狱缓死。

<br>

**初九**&nbsp;&nbsp; 虞吉，有他不燕。

`象:`&nbsp;&nbsp; 初九“虞吉”，志未变也。

**九二**&nbsp;&nbsp; 鸣鹤在阴，其子和之；我有好爵，吾与尔靡之。

`象:`&nbsp;&nbsp; “其子和之”，中心愿也。

**六三**&nbsp;&nbsp; 得敌，或鼓或罢，或泣或歌。

`象:`&nbsp;&nbsp; “或鼓或罢”，位不当也。

**六四**&nbsp;&nbsp; 月几望，马匹亡，无咎。

`象:`&nbsp;&nbsp; “马匹亡”，绝类上也。

**九五**&nbsp;&nbsp; 有孚挛如，无咎。

`象:`&nbsp;&nbsp; “有孚挛如”，位正当也。

**上九**&nbsp;&nbsp; 翰音登于天，贞凶。

`象:`&nbsp;&nbsp; “翰音登于天”，何可长也！

<br>

## 62. 小过 ䷽

**小过**&nbsp;&nbsp; 亨，利贞；可小事，不可大事；飞鸟遗之音，不宜上，宜下，大吉。

`序卦:`有其信者必行之，故受之以小过。

`彖:`&nbsp;&nbsp; 小过，小者过而亨也。过以“利贞”，与时行也。柔得中，是以“小事吉”也。刚失位而不中，是以“不可大事”也。有“飞鸟”之象焉，“飞鸟遗之音，不宜上，宜下，大吉”，上逆而下顺也。

`象:`&nbsp;&nbsp; 山上有雷，小过。君子以行过乎恭，丧过乎哀，用过乎俭。

<br>

**初六**&nbsp;&nbsp; 飞鸟以凶。

`象:`&nbsp;&nbsp; “飞鸟以凶”，不可如何也。

**六二**&nbsp;&nbsp; 过其祖，遇其妣；不及其君，遇其臣，无咎。

`象:`&nbsp;&nbsp; “不及其君”，臣不可过也。

**九三**&nbsp;&nbsp; 弗过防之，从或戕之，凶。

`象:`&nbsp;&nbsp; “从或戕之”，凶如何也。

**九四**&nbsp;&nbsp; 无咎，弗过遇之；往厉必戒，勿用永贞。

`象:`&nbsp;&nbsp; “弗过遇之”，位不当也；“往厉必戒”，终不可长也。

**六五**&nbsp;&nbsp; 密云不雨，自我西郊；公弋取彼在穴。

`象:`&nbsp;&nbsp; “密云不雨”，已上也。

**上六**&nbsp;&nbsp; 弗遇过之；飞鸟离之，凶，是谓灾眚。

`象:`&nbsp;&nbsp; “弗遇过之”，已亢也。

<br>

## 63. 既济 ䷾

**既济**&nbsp;&nbsp; 亨小，利贞。初吉终乱。

`序卦:`有过者物必济，故受之以既济。

`彖:`&nbsp;&nbsp; “既济，亨”，小者亨也。“利贞”，刚柔正而位当也。“初吉”，柔得中也。终止则乱，其道穷也。

`象:`&nbsp;&nbsp; 水在火上，既济。君子以思患而豫防之。

<br>

**初九**&nbsp;&nbsp; 曳其轮，濡其尾，无咎。

`象:`&nbsp;&nbsp; “曳其轮”，义无咎也。

**六二**&nbsp;&nbsp; 妇丧其茀，勿逐，七日得。

`象:`&nbsp;&nbsp; “七日得”，以中道也。

**九三**&nbsp;&nbsp; 高宗伐鬼方，三年克之；小人勿用。

`象:`&nbsp;&nbsp; “三年克之”，惫也。

**六四**&nbsp;&nbsp; 繻有衣袽，终日戒。

`象:`&nbsp;&nbsp; 终日戒，有所疑也。

**九五**&nbsp;&nbsp; 东邻杀牛，不如西邻之禴祭，实受其福。

`象:`&nbsp;&nbsp; “东邻杀牛，不如西邻”之时也；“实受其福”，吉大来也。

**上六**&nbsp;&nbsp; 濡其首，厉。

`象:`&nbsp;&nbsp; “濡其首，厉”，何可久也！

<br>

## 64. 未济 ䷿

**未济**&nbsp;&nbsp; 亨，小狐汔济，濡其尾，无攸利。

`序卦:`物不可穷也，故受之以未济终焉。

`彖:`&nbsp;&nbsp; “未济，亨”，柔得中也。“小狐汔济”，未出中也；“濡其尾，无攸利”，不续终也。虽不当位，刚柔应也。

`象:`&nbsp;&nbsp; 火在水上，未济。君子以慎辨物居方。

<br>

**初六**&nbsp;&nbsp; 濡其尾，吝。

`象:`&nbsp;&nbsp; “濡其尾”，亦不知极也。

**九二**&nbsp;&nbsp; 曳其轮，贞吉。

`象:`&nbsp;&nbsp; 九二“贞吉”，中以行正也。

**六三**&nbsp;&nbsp; 未济，征凶，利涉大川。

`象:`&nbsp;&nbsp; “未济，征凶”，位不当也。

**九四**&nbsp;&nbsp; 贞吉，悔亡；震用伐鬼方，三年有赏于大国。

`象:`&nbsp;&nbsp; “贞吉，悔亡”，志行也。

**六五**&nbsp;&nbsp; 贞吉，无悔；君子之光，有孚，吉。

`象:`&nbsp;&nbsp; “君子之光”，其晖“吉”也。

**上九**&nbsp;&nbsp; 有孚于饮酒；无咎，濡其首，有孚失是。

`象:`&nbsp;&nbsp; “饮酒”濡首，亦不知节也。

<br>

